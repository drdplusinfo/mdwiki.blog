# Co hrají šermíři

*25. 9. 2018*

Nedávno jsem se přidal do Facebookové skupiny českých myslivců v touze dozvědět se *jak to chodí v našich lesích*. Vydržel jsem tam dva dny, kdy jsem byl zaplaven fotkami bolestivě upytlačených zvířat s komentáři *"kterej hajzl může něco takového udělat"* a zároveň fotkami zbraní a lovců s úlovky s komentáři *"ten se poved"*. Nějak jsem tu mysliveckou komunitu nepochopil, zřejmě není smrt jako smrt a šípková se zelím už se tak neřeší.

Za to jsem měl štěstí se skupinou [Dračí doupě - pokec](https://www.facebook.com/search/top/?q=Dra%C4%8D%C3%AD%20doup%C4%9B%20-%20pokec), kde se skutečně objevují převážně (pro mě) zajímavé příspěvky a jeden z nich si tu dovolím citovat.

## Duelanti od Svatého Rocha

Začalo to tím, že šermíř Petr Paščeko [sháněl](https://www.facebook.com/groups/624117224397829/permalink/1632006010275607/) přes graficky vydařený inzerát nové zájemce o šerm - žádné kostky, papír a tužku, ale pořádnej kus železa a jednu do zubů, když se nedáš majzla.

To si žádalo protiakci:
>  Ahoj, zeptám se tě, jakožto machra z oboru, který RPG systém ti připadá nejuvěřitelnější, co se týče šermířských soubojů? Díky

A Petr odpověděl v zápětí

> No, zase tak moc systémů neznám. Vyrostl jsem na DrD 1 a teď hraju DrD 2, tak je můžu srovnat.
DrD 1, to je samozřejmě z hlediska šermu totální pitomost. Hlavně životový systém (dva bojovníci se postupně osekávají jako živej plot, nehledě na to, že válečník lvl 10 má stejně životů jako 10 chlapů lvl 1). To ty souboje úplně degraduje. Ale je to jednoduchý a hratelný a zvládneš to i když ti je 8.
Naproti tomu DrD2 má systém situačního ohrožení, což podle mě velice věrně odpovídá realitě boje mečem. Postupně se snažíš různými činnostmi (manévry, finty, tlak, lsti) zhoršovat situaci soupeře a pak v jednu chvíli ho bodneš a je vyřešeno.
Čili, když se boj zastaví v půlce, bojovník z DrD 1 je polomrtvý, zatímco bojovník z DrD je trochu unavený, trochu špinavý, má pár odřenin, ale jinak je v pohodě.
V DrD1 zcela chybí eskalační charakter boje (prohraná akce v jednom kole bezprostředně zhoršuje šanci v dalším) - boj v DrD 1 je jen náhodná procházka s nezávislými jevy.
Druhá věc, která souvisí je efekt zranění. Reálně platí, kdo je vážně zraněn, je v zápětí mrtvý (drobné zranění překryje adrenalin). V DrD 1 tenhle efekt nijak nefiguruje, DrD 2 má systém jizev, které způsobují postihy, což mi přijde poměrně vydařené.
Hlavní problém (a hlavní plus) DrD 2 je, že systém akcí je otevřený, takže když máš nějakou představu, jak ten boj funguje, můžeš ho velice dobře nasimulovat (hlásíš akce, co dávají smysl), ale umím si představit, že parta osmiletých kluků, co nedávno viděla Conana bude plácat souboje jak série totálních nesmyslů (ale to jim nemusí vadit, takže co).
Takže závěr: pro děti DrD1 protože je jednoduché, aditivní, uzavřené a vede jim ruku. Pro dospělé DrD2, prože je situační, eskalační, a otevřené.