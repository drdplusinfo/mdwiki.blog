<h1>Rozhodnutí</h1>

<div class="introduction">
    <div>"Pohlédněme na své Dílo," pravil První. Pohledy Patnáctky se upřely na stolec s pergameny.
        "Je to dobré dílo, odvážné a velké," pokračoval První. "Je však skutečně... zralé?"
    </div>
    <div>Zavládlo tíživé ticho. Všichni tušili, kam míří.</div>
    <div>"Dali jsme slib," osmělil se Třináctý. "A sliby se mají plnit."</div>
    <div>"Lidé dovedou odpouštět," namítl Jedenáctý. "Budou spokojeni, dostanou-li do rukou dokonalé
        Dílo."
    </div>
    <div>Třetí jen odmítavě zakroutil hlavou. "Znám lidi... ti nebudou spokojeni nikdy! Ať jim dáš
        Dílo sebelepší, budou na něm hledat jen chyby."
    </div>
    <div>V Patnáctce to zašumělo nespokojenými hlasy, sálem se nesla ozvěna vzrušené rozpravy.</div>
    <div>"Dost!" vykřikl První. Jeho čtrnáct společníků ustalo v řečnění a jako na povel na něj
        pohlédli.
    </div>
    <div>První se odmlčel a pokračoval: "Netvoříme pro jeden jediný okamžik. Tvoříme pro Budoucnost.
        Chcete snad pro ukojení netrpělivosti několika nedočkavců odhalit Dílo dřív, než dosáhne
        plné dokonalosti? Teď, když chybí jen málo, a mohlo by přetrvat celé generace?"
    </div>
    <div>Odpovědí mu bylo jen mlčení.</div>
    <div>"Dobrá tedy," řekl První. "Nechám rozhodnutí na každém z vás. Nechť vezme svou část Díla a
        položí ji na Oltář ten, kdo je s klidným svědomím připraven odevzdat je lidem."
    </div>
    <div>Jedna po druhé postavy mlčky přistupovaly ke stolci s pergameny a tiše opouštěly
        shromáždění.
    </div>
    <div>První se smutně usmál. U Oltáře se nezastavil žádný z jeho bratří.</div>
</div>

<p>Po mnoha měsících práce se zdá, že je Dračí doupě Plus na pokraji dokončení. Zdání však leckdy
    klame a i my musíme přiznat, že jsme se pod vlivem nedočkavých hráčů snažili vydání až příliš
    uspíšit. Testováním jsme zjistili, že je stále co zlepšovat a dolaďovat. Objevily se nové nápady
    a připomínky, z porovnávání se zahraničními hrami na hrdiny vyplynuly nové cesty, jak udělat
    systém ještě preciznější, originálnější a především zábavnější. Vše je nyní téměř sepsáno a
    hotovo, uvědomili jsme si však, že abychom mohli být na svoji práci opravdu pyšní, je třeba
    provést jakousi "generálku" – znovu otestovat každé pravidlo, zjistit, jak se jednotlivá
    povolání vzájemně doplňují a zda jsou všechna stejně silná, přepsat všechny příručky tak, aby
    byly co nejpřehlednější - zkrátka, čeká nás ještě hodně práce.</p>

<p>Termín vydání se tedy tímto posouvá nejméně o dalších šest měsíců, které proběhnou ve znamení
    úzké spolupráce s našimi betatestery a přepisování toho, s čím jsme s odstupem času a nových
    zkušeností nebyli zcela spokojeni. Věříme, že se tento odklad výrazně podepíše na kvalitě DrD+ a
    pomůže z něj vytvořit hru na hrdiny, která si svojí kvalitou nezadá se světovými bestsellery –
    už jenom proto, že jsme se za ten rok lecčemu přiučili a pochopili, jak těžké je vytvořit
    opravdu profesionální, do detailu propracovaný pravidlový systém, o který se snažíme. Jistě
    chápete, že jakmile byla tato ambice jednou vyslovena, nechceme nic uspěchat. Aby bylo čekání
    snazší, budeme vás i nadále pravidelně zásobovat ukázkami z pravidel a informovat o dalším
    vývoji tvorby DrD+.</p>

<p>16.12.2002 n.l., Oltář</p>

<p>AD 2002-12-16, Altar</p>

<div class="footer">Převzato ze <a href="http://www.altar.cz/drdplus/rozhodnuti.html">stránek
    Altaru</a></div>