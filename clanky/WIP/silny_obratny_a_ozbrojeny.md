# Silný, obratný a ozbrojený

*6. 9. 2018*

Nedávno jsme si pustili myšlenky na špacír, kde se nám zapletly do [víru boje](2018-08-10-boj.md) a teď se obdobným nevázaným stylem pustíme do zbraní a jejich potřebné *Síly*, ba i *Obranosti*.

> Za intenzivní spolupráci chci poděkovat Probusovi, který se nevzdal a tak dlouho mi omlacoval různé verze návrhů o hlavu, až jsme vykřesali jednoduchost.

## Potřebná síla

> Má potřebná síla nějaký smysl?

V původních pravidlech je u každé zbraně uvedena [potřebná Síla](http://pph.drdplus.loc:88/#potrebna_sila_zbrane_pro_boj_zblizka), bez které to zřejmě není ono. Za každý chybějící bod *Síly* přichází [postih](http://pph.drdplus.loc:88/#tabulka_postihu_ke_zbrani_za_chybejici_silu).

První správná otázka je, jestli je to k něčemu. Odpověď zní *samozřejmě ano*, vždyť tohle je Dračí doupě plus, ve kterém je sice možné stát se hrdinou, ale pořád by tě mělo držet při zemi. Třeba naprosto samozřejmým postihem za příliš slabé ruce u příliš těžkého kyje.

### S tabulkou

> Mají původní postihy za chybějcí sílu vlastně smysl?

Druhá otázka je, jesti současná [Tabulka postihů ke zbrani za chybějící sílu](http://pph.drdplus.loc:88/#tabulka_postihu_za_chybejici_silu) dává vyčerpávající přehled postihů.
No, mě teda vyčerpává určitě. Sice to na první pohled vypadá krásně...

- nejdříve se snižuje *Boj* (šance že něco stihnu)
  - teprve potom síla útoku
    - teprve potom obranné číslo
      - a teprve na závěr zranění, které zbraní způsobím

...ale jakmile teorii vystřídá praxe a někdo v návalu bojového adrenalinu potřebuje nahonem zjistit postih, musí chca nechca listovat v pravidlech a hledat v oné tabulce správný řádek.

  - pokud to zvládáš z hlavy, tak jsi borec

Být to v počítačové hře, proč ne. Ale ve hře textové, kde se má hlavně mluvit?

### Bez tabulky

> Dračí doupě plus jsem na [web](https://www.drdplus.info) začal převádět z osobního důvodu - ve všech těch textech a tabulkách jsem se ztrácel a doufal jsem, že webová stránka zkrz naskrz prošpikovaná vzájemnými odkazy mi pomůže. Prdaljs.
Tak jsem napsal [kalkulátor boje](https://boj.drdplus.info), který sice funguje, ale najednou jsem otrokem nějakého nástroje, kterému musím věřit, protože z hlavy si to prostě nespočítám. Fuj.

> A proto jsem se pustil do úprav DrD+, protože hrát ho pořád chceme, ale těch nejistot, zmatení a otazníků je v původní verzi moc a pokud mají přežít, musíme je **zjednodušit**.

A co s [Tabulkou postihů ke zbrani za chybějící sílu](http://pph.drdplus.loc:88/#tabulka_postihu_za_chybejici_silu)? Potřebujeme ji vůbec?

Tabulka popisuje myšlenku, že když na něco nemám dost síly, tak mě to bude negativně ovlivňovat v každé činnosti trochu **jinak** a ať o tom přemýšlíme jak o tom přemýšlíme, tak vlastně nevíme proč.

*Chybí ti Síla? Tak máš stejný postih ke všemu, co se zbraní děláš.*

No, zní to jednoduše. Tabulku můžeme zahodit a místo ní si každý z nás zavzpomíná na dětská léta a zkusí si spočítat, kolik *Síly* jeho hrdinovi schází do *Potřebné síly zbraně* a postih je na světě. Je to tak v pořádku? A co bonus za přebytek *Síly*?

```Postih = Síla - Potřebná síla```

### Tak s tabulkou nebo bez tabulky?

> Neutekla nám nějaká myšlenka v těch odlišných postizích?

Původní autoři se rozhodli, že realističnosti obětují vše a nějaká tabulka navíc je nerozháže. Takže i v téhle tabulce by měl být skryt kus reality.

- *Boj* je rychlost reakcí, energie a možnosti, které na bojišti mám
- *Útok* je bojová nebezpečnost, schopnost proniknout obranou protivníka a ohrozit ho
- *Obrana* se zbraní v ruce je prokouknutí akcí protivníka, včasné zablokování či sražení jeho útoku
- *Síla zranění* je intenzita té pumelenice, když protivníka zasáhnu

Co z toho bude ovlivňovat moje příliš slabá ruka?

*Boj* mi to zdánlivě neovlivní, protože vidím pořád to samé, pohyb po bojišti mi nepříjemně těžká zbraň moc neovlivní, jenže pak přijde na řadu akce se zbraní a najednou je můj promyšlený tah v háji, už od prvního pohybu se zbraní cítím, jak je pomalá, jak mi možnosti utíkají a protivník je získává. V další akci už chápu, že moje možnosti jsou vlastně omezené a začínám se v akcích krotit. To všechno je *Boj* a to mi příliš těžká zbraň ovlivní.

Když už se naskytne možnost protivníka ohrozit, dojde na lámání chleba a ze všech pohybů a protipohybů, urážek a klamných výpadů konečně může vystartovat zbraň přímo na protivníkovo slabé místo. Jen ten start je jaksi ospalý a chybějící *Síla* tak *Útok* určitě ovlivní.

Ovšem se *Silou zranění* se dostáváme na tenký led, protože uvažujeme o přímém vlivu *Síly útoku* na zranění a původní "je jedno jak dobře jsi zasáhl, teď si hoď úplně znova na zranění" (tedy až na [zásah do hlavy](http://pph.drdplus.loc:88/#zasah_do_hlavy)), takže postih za chybějící *Sílu* už je vlastně započítaný v postihu k *Útoku*.
Tak počkat, to už můžeme rovnou zahodit postih ke všemu krom *Boje*, protože v našem [návrhu Boje](2018-08-10-boj.md) si všechno ostatní přes *Boj* už zařídíš. Nebezpečnější *Útok*, lepší *Obrana*, větší *Zranění*, to všechno se dá "zaplatit" *Bojem*, takže?

> Poplach!

