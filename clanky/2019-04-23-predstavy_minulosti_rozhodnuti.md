# Představy minulosti - *Rozhodnutí*

*23. 4. 2019*

Před šestnácti lety měli původní autoři Dračího doupěte plus hotovo. Ovšem, po vlně testování a načítání zahraniční literatury a dalšího přemýšlení došli k tomu, že to ještě není ono, že to ještě potřebuje poladit.

Osobně jim jejich situaci vůbec nezávidím. Tolik let práce, zahrabaní ve svém díle až po uši, nevím jestli ještě dokázali vidět své výsledky s nadhledem. A jak zmizí nadhled, tak zmizí plynulost, přirozený tok myšlenek a pocitů (víme o tom své, občas se nám to stane u článků i na tomhle blogu). V tomhle byli původní autoři v kleštích, protože jim na jednu stranu testeři onen nadhled dávali, jenže externě, což chce čas a energii na vstřebání, a na druhou stranu na ně tlačily a fanoušci, kteří už konečně chtěli vidět toho dospělého nástupce letité legendy.

O tom, jak se chceme my vyvarovat podobného *zahrabání se až po uši*, se zmíním až [Závěrem](Závěrem), teď se pojďme ponořit do časů, kdy všechno ještě vonělo novotou a netrpělivým očekáváním, do závěru roku 2002.

---
*16. 12. 2002*

## Rozhodnutí

*"Pohlédněme na své Dílo," pravil První. Pohledy Patnáctky se upřely na stolec s pergameny.
	"Je to dobré dílo, odvážné a velké," pokračoval První. "Je však skutečně... zralé?"*

*Zavládlo tíživé ticho. Všichni tušili, kam míří.
"Dali jsme slib," osmělil se Třináctý. "A sliby se mají plnit."
"Lidé dovedou odpouštět," namítl Jedenáctý. "Budou spokojeni, dostanou-li do rukou dokonalé Dílo."*

*Třetí jen odmítavě zakroutil hlavou. "Znám lidi... ti nebudou spokojeni nikdy! Ať jim dáš Dílo sebelepší, budou na něm hledat jen chyby."*

*V Patnáctce to zašumělo nespokojenými hlasy, sálem se nesla ozvěna vzrušené rozpravy.
"Dost!" vykřikl První. Jeho čtrnáct společníků ustalo v řečnění a jako na povel na něj pohlédli.*

*První se odmlčel a pokračoval: "Netvoříme pro jeden jediný okamžik. Tvoříme pro Budoucnost. Chcete snad pro ukojení netrpělivosti několika nedočkavců odhalit Dílo dřív, než dosáhne plné dokonalosti? Teď, když chybí jen málo, a mohlo by přetrvat celé generace?"*

*Odpovědí mu bylo jen mlčení.
"Dobrá tedy," řekl První. "Nechám rozhodnutí na každém z vás. Nechť vezme svou část Díla a položí ji na Oltář ten, kdo je s klidným svědomím připraven odevzdat je lidem."*

*Jedna po druhé postavy mlčky přistupovaly ke stolci s pergameny a tiše opouštěly shromáždění.*

*První se smutně usmál. U Oltáře se nezastavil žádný z jeho bratří.*

Po mnoha měsících práce se zdá, že je Dračí doupě Plus na pokraji dokončení. Zdání však leckdy
    klame a i my musíme přiznat, že jsme se pod vlivem nedočkavých hráčů snažili vydání až příliš
    uspíšit. Testováním jsme zjistili, že je stále co zlepšovat a dolaďovat. Objevily se nové nápady
    a připomínky, z porovnávání se zahraničními hrami na hrdiny vyplynuly nové cesty, jak udělat
    systém ještě preciznější, originálnější a především zábavnější. Vše je nyní téměř sepsáno a
    hotovo, uvědomili jsme si však, že abychom mohli být na svoji práci opravdu pyšní, je třeba
    provést jakousi "generálku" – znovu otestovat každé pravidlo, zjistit, jak se jednotlivá
    povolání vzájemně doplňují a zda jsou všechna stejně silná, přepsat všechny příručky tak, aby
    byly co nejpřehlednější - zkrátka, čeká nás ještě hodně práce.

Termín vydání se tedy tímto posouvá nejméně o dalších šest měsíců, které proběhnou ve znamení
    úzké spolupráce s našimi betatestery a přepisování toho, s čím jsme s odstupem času a nových
    zkušeností nebyli zcela spokojeni. Věříme, že se tento odklad výrazně podepíše na kvalitě DrD+ a
    pomůže z něj vytvořit hru na hrdiny, která si svojí kvalitou nezadá se světovými bestsellery –
    už jenom proto, že jsme se za ten rok lecčemu přiučili a pochopili, jak těžké je vytvořit
    opravdu profesionální, do detailu propracovaný pravidlový systém, o který se snažíme. Jistě
    chápete, že jakmile byla tato ambice jednou vyslovena, nechceme nic uspěchat. Aby bylo čekání
    snazší, budeme vás i nadále pravidelně zásobovat ukázkami z pravidel a informovat o dalším
    vývoji tvorby DrD+.

*16. 12. 2002 n.l., Oltář*

AD 2002-12-16, Altar

*Převzato ze [stránek Altaru](https://www.altar.cz/drdplus/rozhodnuti.html).*

---

## Závěrem

Ukočírovat cokoli **obrovského** vyžaduje obrovskou energii. Ať už v podobě peněz, ktreré dokáží urychlovat, nebo nadšení, které dává jiskru, nebo prostě času a píle, které dokáží vyřešit nedostatek peněz a částečně zastoupit nadšení.

Během **vývoje** jsem už hodněkrát zažil tři duševní fáze, které se stále vracejí

- pocit *"chtělo by to něco jiného"*
- ryzí **nadšení z tvorby**
- duševní únava z toho, že *"je to složitější, než jsme si mysleli"*

A jak vývoj pokračuje, tak rybník nadšení vysychá, přibývá únava a frustrace, po nich přicházejí různé pauzy, během kterých se snažíme najít ztracenou jiskru, po nich nastupují vynucené pocity, že by to zase *"chtělo něco jiného"* a kterým když podlehneme, tak jsme zase ve fázi **nadšení z tvorby**, jenže s koulí na noze v podobě předchozího nedodělku a najednou jsme ve spirále smrti.

Jeden problém se totiž během vývoje snadno přehlédne a tím je **údržba**. Jak projekt roste, bytní a stává se stále složitějším a zamotanějším, tak se zvyšují jeho nároky na údržbu a to ještě **před** jeho vydáním. Pravidla Dračího doupěte plus měla ještě před vydáním sakra tlustou Příručku pro hráče, šest příruček povolání a dvě další příručky pro Pána jeskyně a teď si představte, že vám někdo oznámí, že se bude měnit základní mechanika hry. *"Tak, teď to projdi a **všude**, kde se s ní počítá, to změň."* Docela by mě zajímalo, jestli se v takových dnech nezvyšovala spotřeba alkoholu.

Já (Kostřivec) se už delší dobu pohybuju v softwarovém vývoji a jestli je něco **stejné** napříč tvůrčími odvětvími, ať už je to návrh struktry e-eshopu, nebo vývoj hry, tak to jsou potíže **během** vývoje, ještě **před** zveřejněním.
A společným jmenovatelem všemožných komplikací je **velikost**, nebo lépe řečeno **složitost**, nebo nejlépe řečeno **provázanost** jednotlivých částí.

### Veliký, složitý a provázaný
*Potíže se množí geometrickou řadou*

Máme doma takovou krabici, trochu potrhanu, hodně papírovou, se slunečnicí na víku, a v ní jsou příze, převážně bavlněné, sem tam nějaká ta umělina, pak několik motouzů a občas se najde i mašle. Všechno to bývaly klubíčka, každé z nich s **jednou** jasnou funkcí - *držet přízi pohromadě*. No jo, jenže občas pospícháme, sem tam si s tím hrajou děti, někdy jsme prostě líní to celé rovnat a ve výsledku je to takový šmodrch, že po několika minutách zápasení z toho vymotáme vcelku sotva dva metry a pak už to radši ustřihneme.
Nedodržujeme totiž základní pravidlo - *udržte věci oddělené*. Nemusíme zrovna každé klubíčko dávat do zvláštní krabice, nebo je xtrkat do pytlíků, ale stačilo by, abychom klubíčka utahovali, když je rozházíme, tak abychom je zase srovnali a jakmile se některá povolí a zamotají, tak je **co nejdřív** zase rozmotat. No jo, ale koho by to bavilo, že jo.

A o tom to je, **vědět** o riziku, že když se vykašlu na údržbu, tak si ponožky neupletu a udržet si **morálku**, abych ten úklid dělal vždy, když je to jen trochu potřeba. U těch klubíček je mi to popravdě fuk, stejně je máme už jenom na blbnutí, ale u pravidel mi to jedno není.

To je ta "**prostorová**" složka, udržovat jednotlivé kusy oddělené a provazovat je jen tam, kde je to **opravdu** nutné.

A pak je tu "*časová*" složka, na kterou si málokdo dává pozor. Když na něčem pracujeme **dlouho**, tak se do toho ponoříme, náš mozek se naučí řešit podivnosti a složitosti, které jsme tou intenzívní prací stvořili a pak ani nechápeme, co na tom připadá ostatní složité. Porgramátoři na to mají [techniku sprintu](https://soch.cz/blog/management/agile/scrum-management/kratke-vyvojove-cykly-sprinty/), kdy na něčem pracují nerušeně několik dnů, žádné dlouhé schůzky a plánování a po předem stanovené době a předem naplánovaném objemu práce se všichni sejdou, **zastaví** svou práci a ukazují si, co stihli, co se nepovedlo a **proč**. To je velice důležitý čas. Sice mnozí mají pocit, že "*se nemaká*" a ještě bývají podráždění, že ostatní, co ani netuší, jak obrovský a složitý kus práce odvedli, jim do toho krafou, jenže to je právě **ono**! Všechno co se v tu chvíli neřekne, neprobere, mávne se nad tím rukou, že se nedá hodnotit něco, co ještě není dokončené, tak to všechno klesne na dno, kde se z toho stane hutné, smradlavé bahno a do kydání nečeho takového se už tuplem nikomu nechce.

Takže za mě
- makejme
- rozdělujme
- krafejme

ale **nemíchejme** to. Každá tahle část má mít své pevné místo v čase a když nadejde její čas, tak má uvolnit místo  té další. Však ono se na ní zase dostane. Vždyť každý vývoj probíhá ve spirále.

### Kolo života
Všechno se mění ve spirále. Někde to začne, pak se to někam posune, pak se to vrátí na začátek. Pokud se celým tím kolečkem nic nezměnilo, tak so točíme v kruhu a asi to bude chtít udělat krok stranou. Pokud jsme v tom kolečku nasbírali bordel, zátěž kterou ignorujeme, tak klesáme, kruh se přerušil a je z něj spirála smrti - musíme do projektu cpát další a další energii, aby se ještě o kousek posunul vpřed. Když se dokážeme průběžně zastavovat, uklízet po sobě, naslouchat kritice a přitom dokážeme stále kráčet v před, tak se kruh přeruší a začne stoupat - každá další vrstva spirály bude moct stavět na pevnách základech z té předchozí.

Držte palce!

---
- *předchozí [<< 17. 4. 2019 Pidi pravidla - Škrábance a pot](2019-04-17-pidi_pravidla_skrabance_a_pot.md)*
