# Učíme se z chyb

*10. 3. 2019*

> - Můžu dostat nějaký ty zkušenosti?
> - Zaplať!
> - Ale... ale čím? Vždyť nic nemám!
> - Svým časem.
> - A jaký je kurz?

*Žádný učený z nebe nespadl, možná i proto, že každý učený už přišel na to, že je lepší dvakrát měřit a jednou řezat, takže co by padal, že jo. Autor článků tohoto blogu ale přiznává, že mnohdy ještě měří něco jiného, než řeže.*

Už dlouhá léta se znažím zpomalit a poslouchat, když už mluvím, tak proto abych získal názor ostatních a mohl tak zlepšit ten svůj, pořád o všem pochybuji, abych se nezamknul do zlaté klece slepého přesvědčení. Přesto se stále nachytávám, jak pospíchám *protože by se to mělo a kdo nepospíchá, ten se fláká*, mluvím jenom proto *abych se vykecal*, neposlouchám ostatní, protože je pro mě namáhavé chápat jiné myšlení a sem tam fanaticky bráním nějaké to skálopevné přesvědčení s takovou jistotou, že by se kolem ní mohl vesmír točit.

Zdá se mi, že se to lepší, už u mě převažuje *čas vnímání* nad tím časem, kdy jenom *vysílám a nepřijímám*, ale třeba s pravidly pro DrD+ jsem kvůli svému přesvědčení spálil dvěma chybami *mrtě času*.

## Bez lítosti

> „Řekni mi a já zapomenu, ukaž mi a já si zapamatuji, nech mne to udělat a já pochopím.“

Aby bylo jasno, ani jednu tu chybu si nevyčítám, dost mě naučily, jak technicky, tak i o mě samotném, ale jsem rád, že už je to za mnou. Jen se bojím, že až někdo přijde s podobnou myšlenkou, tak ho nebudu poslouchat a budu mu ji zuřivě vymlouvat, se skálopevným přesvědčením, že dělá blbost a že na tom spálí mrtě času. No, budu se mít na pozoru před sebou samým a budu si připomínat, že tam kde jsme, jsme proto, že jsme tam sami došli, a ne že nás tam někdo svými radami zhmotnil.

## Chyba první
Tak nějak jsem vypozoroval, že když člověk řeší náročný problém, tak je schopen se do něj zavrtat tak, že nevidí, neslyší a už vůbec nevnímá náznaky okolí, že máká na zbytečnosti. U mě to platí určitě a vlastně je to pořád stejná písnička. Nevnímám ostatní a ještě k tomu nevnímám sám sebe, svůj vnitří hlas, který mi říká

> Ty ses úplně pomát, vždyť ještě nemáš ani všechna pravidla na webu, a už si tady programuješ pokračování Baldur's Gate

Na začátku téhle chyby byla silná, opojná touha převést všechna současná DrD+ pravidla do programu, přidat inventář, rozšířit ho na nástroj pro předávání předmětů mezi družiníky a o nástroj pro vytváření nových předmětů Pánem jeskyně, k tomu přidat podporu pro více hrdinů, více družin, z toho všeho pěkně počítat náklad, postihy, útok i obranu z výbavy, no prostě nádhera!

V tom jsme došli daleko, z [Pravidel pro hráče](https://pph.drdplus.info?trial=1) jsme do kódu převedli [**naprosto** všechno](https://github.com/drdplusinfo), každou tabulku, každý vzorec, podporu pro sezení a zkušenosti, pro výbavu a postih z nákladu, únavu a odpočinek, zranění včetně postižení a nemocí a jejich léčení a to všechno jsme chtěli **ukládat**. To je přece jasné, k čemu by nám byly nějaké výpočty, kdybyste museli všechno naklikávat zase znova a znova a znova...

No, na tom [kusu kódu](https://github.com/doctrineum), co naprosto elegantně, bezchybně a přehledně ukládal a zase automagicky načítal všechna ta povolání, rasy, štíty a přehršel dalšího mi zabral tak půl roku. A čas kolem Vánoc 2018 jsem trávil tím, že jsem to z programu zas vysekával a zahazoval. Prostě mrtvej kód.

### Vnitřní hlas

Znovu opakuju, že mi toho času není líto, protože jsem tím získal jednu cennou věc: mnohem větší důvěru ve svůj vnitřní hlas, který setsakra dlouho hlásil, že
> Je to ňáký složitý, musí se to zapracovat do ňák moc míst, ňák jsme to zatím vlastně nikde nepotřebovali...

Jenže zrovna tenhle hlas je ze všech hlasů na světě ten nejsnáze umlčitelný, protože je můj. A co je moje, s tím si můžu dělat, co chci, že jo, třeba tomu nevěřit.

Už několikrát jsem se v životě setkal s tím, že věta z [Velkého blondýna s černou botou](https://www.csfd.cz/film/32520-velky-blondyn-s-cernou-botou/prehled/)
> Buďto seš tak strašně chytrej, nebo tak strašně blbej

má mnohem větší hloubku, než by se mohlo zdát. Když jsem jako pískle nepřemýšlel o ničem, tak jsem se řídil pouze intuicí a můj vnitřní hlas mě naprosto ovládal. To byly časy, kdy jsem okolí připadal strašně blbej, ale vlastně bylo všechno v pořádku.

Pak jsem objevil vědomí, ego, strachy, srovnávání s okolím, charismatické řečníky, kteří mi do hlavy implantovali pohodlně hotové, naleštěné myšlenky a já se od vnitřního hlasu odstřihl, protože mi kecal do mé zdánlivé dokonalosti. To byly časy, kdy jsem si připadal strašně chytrej a přitom jsem byl strašně blbej.

A teď se konečně zase vracím k intuici, k vnitřímu hlasu, ale už mu nepředávám otěže nad svým životem, jen ho prostě poslouchám a radíme se spolu.

A tak to mám s ledčím. Na začátku to dělám správně, ale nevím o tom (slavné *štěstí začátečníka*), pak uvěřím, že bych to měl dělat jako všichni ostatní, (hltání návodů, hledání mentorů, slepé představy o jediné, nejlepší cestě) a teprve když si dostatečně namelu hubu, tak uznám, že jsem měl nejen poslouchat okolí, ale taky o něm přemýšlet a hlavně sám sobě věřit.

## Chyba druhá

> - Vymysli stroj času!
> - A k čemu?
> - Ten se hodí vždycky, ne?

Tohle bylo vlastně v bledě modrém to samé, co první chyba s nikdy nepoužitým ukládáním. Během nadšeného plánování, co všechno s DrD+ budeme provádět, jsme se přesvědčili navzájem (na základě dlouholetých zkušeností z jiných projektů, o to bylo naše přesvědčení silnější), že bude nadmíru rozumné zanášet do pravidel změny postupně, citlivě a vždy s ohledem na hráče, kteří nechtějí změny a budou se dožadovat původní verze.

Už když jsem převáděl všechny ty tabulky a zákonnitosti z pravidel do kódu mě mělo trknout, že ač jsou ty myšlenky krásné a rozumné, tak tu něco smrdí. Takovéto úřednické

> *S formulářem Á pět si doběhněte do třetího patra pro potvrzení Dé patnáct, pak na pokladnu v přízemí zaplatit kolek, do suterénu pro kulaté razítko, na podatelnu v šestém patře žádost odeslat a pak počkáte měsíc, než vám pošleme složenku typu Bé... né, to nesmíte vyplňovat modrou propiskou! Tak si skočte pro nový formulář, mají ho vedle podatelny.*

A nebo prográmátorské
> *Je to zamotaný jak špagety*.

Jenže jsem držel hubu a krok a když přišel nápad, že si hráči budou na našem webu mezi verzemi pravidlel pohodlně překlikávat, tak jsem se do toho pustil s vervou a nadšením, že to je konečně něco!

A bylo. První verze přepínala přes verzovací nástroj [GIT](https://git-scm.com/book/cs/v1/%C3%9Avod-Spr%C3%A1va-verz%C3%AD) naprosto všechno, nejen obsah, ale i kód, který celá pravidla poskládá, automagicky přidá odkazy na kapitoly, náhledy k tabulkám a spoustu dalších drobností. Fungovalo to asi tak čtrnáct dní, než jsem potřeboval v nové verzi načíst jeden kus kódu o kousek dřív a najednou se to celé zřítilo - program mě poslal do háje, že takový název v kódu už má a nahrazovat ho právě přepnutým starším rozhodně nehodlá a nazdar.

V druhé verzi jsem se snažil oddělit základní kód a obsah, což fungovalo dobře, i když to stálo trochu víc času na údržbu, a to se udrželo téměř rok. Než někdo přišel s nápadem "Hele, ty kalkulátory jsou takový předpotopní, nesjednotíme jejich vzhled s pravidly?" Nápad dobrý, následky nebyly dobré. Když jsem kalkulátory posadil na společný základ pravidel, najednou byla myšlenka odděleného obsahu naprosto nepoužitelná, protože všechny ty viditelné formuláře jsou přímo závislé na neviditelném kódu, který běží na pozadí, a to musí být naprosto sladěné, tam si verze přepínat nemůžu.

Takže si to koledovalo o třetí verzi, kde bude přepínání obsahu jen někde. Ale to už přišlo vyhoření, duševní únava a hlavně poznatek, že nedokážeme do současných pravidel s čistým svědomým zasahovat, aniž by se nám u toho nekroutili prsty, aniž bychom nechtěli nejdřív učesat a narovnat ten šmodrch, co tam teď je a když jsme si tohle uvědomili, tak nám došlo, že nějaká verze 1.1 hned tak nebude, takže nemá smysl udržovat, natož vyvíjet kód, který zatím nikdo nepotřebuje.

## Cena za debordelizaci
> Máloco se vyrovná pocitu, když zahodíte obrovskou složitost a ono to funguje pořád stejně

A tak jsem vyhlásil jarní úklid (pro jistotu už v prosinci) a až doteď jsme hledali a mazali ty kusy kódu, o kterých vy ani nevíte, že existovaly a o kterých my víme, že je nepotřebujeme. A když už jsme se do těch neviditelných úprav pustili, tak jsme sjednotili i základ pro pravidla a pro kalkulátory, u kterých jsme navíc konečně vyřešili všechny ty fatální *Error 500* chyby při příliš [velké výšce pádu](https://pad.drdplus.info/?falling_from=height&height_of_fall=99&surface=meadow&body_weight=85), prapodivnosti u velkého štítu, který s nulovou Silou vypadal dobře v pravačce, ale v druhé ruce byl [zdánlivě rozbitý](https://boj.drdplus.info/?profession=commoner&strength=0&melee_weapon=hand&melee_weapon_holding=offhand&ranged_weapon=rock&ranged_weapon_holding=main_hand&shield=heavy_shield#stit) *(jelikož už kalkulátor neprozradil, že štít v levačce neudržíš a tudíž ho vlastně nepoužíváš)*, nebo když jste se rozhodli, že to dračí vejce prostě najdete, i kdybyste kvůli tomu museli [vykopat kilometrovou jeskyni](https://niceni.drdplus.info/?material=stone&melee_weapon=glaive&melee_weapon_holding=two_hands&strength=5&roll_on_destructing=12&item_size=0&body_size=0&volume_value=0.90&volume_unit=cubic_kilometer).

Mimochodem už samotná existence kalkulátorů je důkazem, že jsme neposlouchali vnitřní hlas, který nám radil, abychom zjednodušili pravidla, ale my se místo toho pustili do takových časožroutů, jakými počítadla jsou, v bláhovém přesvědčení, že tím zmizí bolehlavy ze složitých pravidel.

---

- *předchozí [<< 7. 12. 2018 Představy minulosti - Poslové](2018-12-07-predstavy_minulosti_poslove.md)*
