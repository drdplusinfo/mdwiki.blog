# Cit pro charisma

*2. 11. 2018*

V [Inteligentním bojovníkovi](2018-10-10-inteligentni_bojovnik.md#Zručný_přesun_bodů_Boje) jsme si položili řečnickou otázku

> Jenže, co je ta **duševní** zručnost?

A odpověděli jsme si, že jsou to *Smysly*. Ovšem museli jsme nejdříve *Smyslům* [rozšířit mandát](2018-10-10-inteligentni_bojovnik.md#Smyslný_boj) a ano, smrdělo to *výjimkou*.

Ovšem chvíli po zveřejnění *Inteligentního bojovníka* se [ozval na RPG fóru Vito](https://rpgforum.cz/forum/viewtopic.php?f=238&t=15032&start=60#p544969) a poradil nám, že *duševní zručnost*

> To jest charisma. Ono v pravidlech se vícekrát hovořilo o tom že síla=vůle, obratnost=intelienci a zručnost=charismatu. Jsou tři fyzické a tři duševní vlastnosti. A jsou si navzájem protikladné a jiné zase synerické.

Je to jedna z těch vět, u kterých bychom si přáli, aby to tak bylo (tedy pokud pod *synerické* myslel *synergické*), ale kvůli nějaké drobnosti to nedokážeme přijmout.

## Nějaká drobnost

Hledali jsme *duchovní zručnost*, tedy jakýsi cit pro vlastní jednání, pro vlastní možnosti, ale charisma známe jen jako působení na ostatní, jako ovlivňování tvorů okolo. Takže celá Vitova poznámka je výstřel do tmy? Zkusme si nejdřív porovnat ty ostatní dvojice:

- *Síla* a *Vůle*
    - síla těla je nejen síla svalů, ale také pevnost těla, tedy jak schopnost *udržet* více (v ruce), tak i *vydržet* více (tělesné námahy)
    - vůle mysli je schopnost vytrvat ve svém konání a udržet i vlastní názor i příčetnost, tedy je to jak schopnost *udržet* více (ve své osobnosti), tak i *vydržet* více (duševního náporu) 
- *Obratnost* a *Inteligence*
    - obratnost těla je hbitost a mrštnost, s jakými dokáže tělo zareagovat, rychlost s jakou dokáže změnit pozici a pružnost, kterou využije *možnosti* prostoru
    - inteligence mysli je bystrost a důvtip, s jakými dokáže mysl najít další cestu v myšlenkách a nápadech, rychlost s jakou se dokáže rozhodnout a hloubavost, kterou využije *možnosti* mysli
- *Zručnost* a *Charisma*
    - zručnost těla je o vnímání okolí i svého těla, o drobných odchylkách od klidu, které smysly zachytí a dokáží je využít v citlivé pozvolné akci
    - charisma duše je o vyzařování osobnosti, o ovlivňování názorů a pocitů ostatních, o veřejné sebejistotě, o vnímání reakcí okolí a využití zjištěných reakcí na ještě lepší strhnutí ostatních

*Síla* s *Vůlí* i *Obratnost* s *Inteligencí* jsou si podobné a skutečně v nich vidíme symetrii mezi tělem a duší, ale u *Zručnosti* a *Charisma* **ne**. Charisma možná obsahuje kousek citu, kterým jedinec dokáže rozpoznat pocity davu, vycítí náladu ostatních, ale nepotřebuje to, stačí mu, když bude působit seběvědomě, mluvit pevně a jednoduše a ostatní se časem podvolí jeho kouzlu osobnosti. Charisma není celá zručnost duše, je to jen její část.

## Celá zručnost duše

Tak znova, co je ta duševní zručnost? Co je ta duchovní výbava, která umožňuje vnímat nejen okolí, ale i sebe, dovolí s citem a z lehka měnit své nálady i pocity ostatních? Že by to byl prostě *Cit*?

Přemýšleli jsme o citu jakožto základní vlastnosti jedince, jakožto té části tvora, která má v sobě i původní charisma a připadá nám, že je to ono

- zatímco inteligenci může mít i stroj, vůli bezcitný dobyvatel, tak city jsou ten tředí díl duševní skládačky, která rozšiřuje tvorům smysl života
- dokonce už i američtí vědci zjistili, že city jsou součástí živých bytostí, když objevili tu část mozku, která je zodpovědná za city, říkají tomu [amygdala](http://brainmadesimple.com/amygdala.html) a citům [emoční inteligence](https://www.forbes.cz/18-znameni-ze-mate-vysokou-emocni-inteligenci-a-proc-je-to-dobre/) a zjistili, že například plazy tuhle část příliš vyvinutou nemají, proto ještěrky neopětují lásku, ale ani se nemstí a vůbec plazí psychologové *nemají co žrát*
- ženy většiny ras mají v původních pravidlech [vyšší charisma než muži](https://pph.drdplus.info/?version=1.0&trial=1#tabulka_pohlavi), což nám vždycky přišlo divné, protože známe ze zkušenosti spíše muže, kteří dokáží strhnout davy, ale jak už jsme se u původních pravidel DrD+ několikrát přesvědčili, tak v každém jejich kousku je nějaká dobrá myšlenka a i tady cítíme, že původní autoři tím chtěli vyjádřit právě city, které jsou doménou žen a přes které dokáží ovládnout muže, kteří pak pro ně ovládají davy
    - jen si zřejmě nedovolili změnit základní vlastnost, kterou kdysi [definovaly Dunegon & Dragons](https://en.wikipedia.org/wiki/Dungeons_%26_Dragons_gameplay#Ability_scores) a hlavně staré Dračí doupě
- charisma je jednou částí citů, takže tam, kde se doteď v pravidlech používalo charisma, tak se teď můžou zvesela používat city a význam zůstává... eh, zůstává?
    - už jsme výše zmiňovali, že charisma je hlavně o ovlivňování ostatních a že osoby s vyvinutým citem nemusí mít zrovna vysokou charismu, byť je charisma součástí citu - budeme se tomu muset ještě podívat na zoubek

Zůstaly nám dvě otázky, jednu jsme už vyřknuli a to zda je skutečně cit nadřazený nad charisma a druhá otázka, dosud nevyřčená, je ohledně názvu, přeci jenom je *Cit* významově poněkud přetížený.

## Cit nad Charisma

Podle pravidel nevíce charisma využívá kněz a to k ovládnutí davu a pak theurg a to k přesvědčení sfér. K obému se sice citlivost hodí, ale nestačí to, je potřeba nejen vnímat (přijímat), ale také ovlivňovat (vyzařovat). Cítíme, že nahrazení *Charisma* právě *Citem* je dobrý směr, ale současná pravidla spoléhají právě na ten původní, až útočný význam, který *Charisma* má, na vliv na okolí.

Nedokážeme teď ze sebe vymáčknout dokonalý, neotřesitelný závěr, ale když už jsme u těch citů a pocitů, tak se svěříme, že nás svrbí prsty udělat z *Charisma* [odvozenou vlastnost](https://pph.drdplus.info/?version=1.0&trial=1#odvozene_vlastnosti). Důvod je prostý, cit je základnější než charisma, cit je vlastnost, u které mnohdy stačí, že prostě je a funguje i v jakési pasivní, nenáročné formě. Stačí prostě nic nedělat a přijímat, **vnímat**, a to jak okolí, tak i sám sebe. Charisma je vlastně **použití** citu, mnohdy vědomé, pro získání vlivu u jiných tvorů. Máme proto silný pocit, že charisma je spojení citu a inteligence, tedy že to je vedlejší vlastnost.

Problém s charisma jakožto odvozenou vlastností je nasnadě, charisma se v pravidlech používá zhusta až houfně a byla by tak nejmocnější odvozenou vlastností v dějinách Dračího doupětě plus. Tak mocná, až si koleduje o to být základní vlastností. Ovšem tím se opět dostáváme k předchozímu odstavci - co je *základního* na něčem, co je složené z více částí? Holt čas přemýšlení není ještě u konce.

## Přetížený význam

Slovo *cit* je krásně krátké, v mnohých kontextech výstižné, ale bohužel pro náš účel není všespásné. Například se často mluví o citu v prstech, citlivé kůži a v dalších souvislostech s tělesnou citlivostí a navíc i my jsme ve výše uvedných bodech sklouzli k *citům* namisto *citu*. Ovšem pokud posadíme *City* vedle ostatních vlastností, tak sednou jak pěst na oko, protože všechny ostatní vlastnosti jsou v jednotném čísle, což se o citech dá říct až tak po šesti pivech, takže nás to zas tlačí k *citu*.
Proto zatím ponecháme název *Cit*, částečně i kvůli síle názvu slavného literárního počinu [Rozum a cit](https://cs.wikipedia.org/wiki/Rozum_a_cit), který nám pro tenhle název ušlapal cestičku k tomu duševnímu významu a částečně pro jeho podobnější znění s ostatními vlastnostmi.

## Závěr

Charisma nám už delší dobu vybočovalo z ostatních základních vlastností svým úzkým zaměřením a Vito nám konečně pomohl udělat krok doneznáma, kde jsme našli *City*, základní kámen charismy. Vyhráno ale ještě nemáme, protože přestože se charisma skládá z citu, tak to není jen jeho tupá, pasivní část, ale je to aktivní využití citu, prostě je to krapet něco jiného. Zatím nás k tomu napadlo, že *Charisma* bude odvozená vlastnost a bude se skládat z *Citu* a *Inteligence*.

---

- *předchozí [<< 29. 10. 2018 Minuta inteligence](2018-10-29-minuta_inteligence.md)*
