# Kombinace povolání

*12. 10. 2018*

> \- A co ty 'seš vlastně zač?
> \- Zámečník, lovec, ranař, stopař po sférách, meteoroděj...

Už delší dobu si brousíme zuby na více povolání pro jednoho dobroduha a čas uzrál.

## Úroveň v celku

Od začátku jsme měli jasno, že to jediné, co vlastně musíme řešit, je **celková** úroveň dobrodruha, kdežto z jakých povolání si tu celkovou úroveň poskládá, to už nám může být upřímně jedno.

Jen si to představ, tři úrovně *Bojovníka*, dvě úrovně *Čaroděje*, celkem pět úrovní

- [odolání proti kouzlu](http://carodej.drdplus.loc:88/#odolani_terce_proti_kouzlu)? to vyřeší celková úroveň, což je pět
- [pevnost mysli](http://carodej.drdplus.loc:88/#vypocet_pevnosti_mysli_pro_mentalni_souboj) při *Mentálním souboji*? zase je potřeba jen celková úroveň, tedy pět
- zkušenosti, potřebné pro první úroveň *Zloděje*? prostě zkušenosti pro budoucí celkovou, tedy šestou úroveň, [tedy 32 zkušeností](http://pph.drdplus.loc:88/#tabulka_zkusenosti)

Tak prosté, tak jednoduché, tak... tak to je všechno?

A teď ta hořká část.

## Vždy připraven
> Měl takovej pěkněj opasek, na kterym měl napsáno "Vždy připraven!". Nebyl. Ještě ho mám doma někde schovanej...

Jakmile začneme míchat více povolání dohromady, začnou nám vyskakovat čertíci z krabičky a vypadávat kostlivci ze skříně.

### Čáryfuci
> \- Když mě pustíš, rybáři, splním ti tři přání.
> \- Smůla rybo, já jsem kouzelnej dědeček, mazej na rožeň.

Celkovou úroveň jsme zfoukli snadno, teď to vezmeme přes úroveň těch opovážlivců, kteří si s magií zahrávají.

Krapet nám teď chybí teprve připravovaná úvaha o tom, co to vlastně magie je, odkud se její energie bere a jak se dá použít. Budeme si holt muset zatím vystačit s tím, co je [o magii v původních pravidlech](http://ppj.drdplus.loc:88/#magie_projev_energie_sfer) *(pozor, odkaz vede do Příručky Pána jeskyně, zvaž, zda chceš jejím studiem přijít o krásu neznalosti)*.

Podle těchto původních pravidlel se magická energie vezme ze sfér, na něž čas ani prostor nemají valného vlivu, [každou půlnoc](http://carodej.drdplus.loc:88/#astralni_pulnoc) se vrazí do hlavy každému, kdo se jí naučil byť jen trochu používat, popřípadě si pro ní jedinec [dojde sám](http://theurg.drdplus.loc:88/#vstup_do_sfer), a pak se s ní dají [sekat dýně](http://carodej.drdplus.loc:88/#dekapitace), [vlnit zemí](http://theurg.drdplus.loc:88/#tsunami_z_hliny_a_kameni), [přeprsknout se](http://carodej.drdplus.loc:88/#domu) na míle daleko a nebo taky [lézt po stropě](http://zlodej.drdplus.loc:88/#splhani) tak hladkém, že by na něm dostala smyk i moucha v medu máčená.

Tam, kde se magie získává i používá, máme vyhráno

- čaroděj ji dostane o půlnoci (astrální, hodinky si podle ní neřiď)
- theurg si pro ní musí dojít a vlastně dostane už hotový "produkt", jakousi kapsli, kterou někdy později v pravou chvíli otevře 
- kněz obdobně taky vlastně nekouzlí, "pouze" žádá o pomoc vyšší mocnosti, které kouzlo zařídí za něj
- nemagická povolání, tedy bojovník, zloděj a hraničář, také popravdě vládnou magií, ovšem naprosto intuitivně, nevědomky a astrální půlnoc jim do jejich schopností nezasahuje

Takže tady si povolání do zelí nelezou a všude se použije pouze úroveň toho povolání, jehož čarovnou schopnost právě používáš.

Horší je to s *Mentálním soubojem*.

### Souboj vcelku mentální

[Síla mentálního útoku čaroděje](http://carodej.drdplus.loc:88/#vypocet_sily_mentalniho_utoku) je přímo ovlivněna úrovní čaroděje. U [theurga je to velmi podobné](http://theurg.drdplus.loc:88/#hod_na_utok_v_prubehu_mentalniho_souboje) a opět se použije úroveň, tentokráte samozřejmě theurga.

### Zašmodrchaný boj
Původní pravidla totiž [*Boj* vypočítávají](http://pph.drdplus.loc:88/#tabulka_boje) z *Obratnosti* a, kromě bojovníka, ještě z druhé vlastnosti, pro každé povolání **jiné**.
Ani jsme se neodvažovali přemýšlet, jak něco takového početně řešit a rovnou jsme sjednotili všem, včetně onoho slavného nýmanda z Horní Dolní, základ *Boje* pouze na *Obratnost*, jak už jste se mohli dočíst v [návrhu *Boje*](2018-08-10-boj.md).
Takže pro původní pravidla řešení neznáme, pro novou verzi už ano, jdeme dál.

### Hlavní a hlavnější vlastnost
Když už jsme u těch vlastností, tak musíme taky řešit, která vlastnost je [hlavní a která vedlejší](http://pph.drdplus.loc:88/#tabulka_povolani) a kdy. Taky ti to zní složitě?

Když si vezmeme na paškál původní pravidla, tak se [dozvíme](http://pph.drdplus.loc:88/#vliv_povolani), že
> Výběrem svého povolání automaticky dostaneš +1 ke svým hlavním vlastnostem

což je hezký, ale co s tím, když mám víc povolání?
U toho se můžeme odpíchnout od prosté zkušenosti - když dobrodruh svou dráhu okresního hrdiny teprve začíná, tak už první úroveň prvního povolání má a tohle povolání s ním vlastně rostlo, doprovázelo ho po celý jeho dosavadní život. Přestože jeho schopnosti nejsou zatím nikterak heroické, tak jeho tělo a mysl v mladých letech formovalo právě tohle jedno, úplně první povolání. Ta ostatní přijdou až později, kdy osobnost i tělesná schránka jsou víceméně ustálené.
A co s tím? S tím můžeme říci, že pouze **úplně první** povolání přidává +1 k hlavním vlastnostem, další případná povolání už nikoli.

Takže na úplně první úrovni dostanu malý bonus. Totiž jinak, na první úrovní **musím** dostat malý bonus.
Nemáme rádi, když něco musíme...

#### Hlavně že nemusíme

A tak přicházíme s prostým návrhem pro novou verzi DrD+

- už žádné automatické zvyšování hlavní vlastnosti na první úrovni

Ono to že je bojovník silnější i obratnější, než dobrodruzi jiných zaměření, smysl dává, ale **ne automaticky**.
Co když příběh bludného rytíře začíná ochrnutým hochem, který se od mala v sedě stará o zbroje pánů a hltá každý jejich pohyb, než se nad ním prozřetelnost ustrne a za jeho neutuchající chuť do života ho zázrakem spravenou páteří odmění?
Co když potměšilý kapsář začínal coby tlustý, zpohodlnělý synáček kupcův, kterého otec pranýřoval za každou chybičku v účetnictví, jakýkoli úspěch přešel mlčeným a když hrnec falešné trpělivosti přetekl z obou stran, tak ho nakonec vydědil s tím, že je to beztak kukačka, kterou chránila nebožka matka?

Ke [zvyšování tělesných a duševních vlastností](http://pph.drdplus.loc:88/#zlepsovani_vlastnosti) se dostaneme příště, zatím zůstaňme u toho, že na první úrovni automatické navyšování dvou vlastností zahazujeme.
