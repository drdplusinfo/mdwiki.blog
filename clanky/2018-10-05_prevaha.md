# Převaha

*24. 9. 2018*

V [navrhovaných změnách Boje](2018-08-10-boj.md) nám došlo, že *Převaha*, tak jak ji [známe z původních pravidel](https://pph.drdplus.loc:info/?version=1.0#shrnuti_kola_boje), dostává poněkud na frak.

## Na frak

V původních pravidlech totiž *Převaha*, tedy rozdíl bodů *Boje*, **automaticky** vyřešila fintu.
Ohlásil jsem fintu, hodili jsme si na *Boj*, kouknu a hele, protivník může dostat *[kopačku do zubů](https://bojovnik.drdplus.info/?version=1.0#kop_s_vyskokem)*. A nebo taky kouknu a vidím, že tohle kolo se na nic nevzmůžu a z finty je zmatené vlání na konci hole.

Jenže podle nových pravidel se s body *Boje* čile obchoduje, přelévají se z akce do akce, podle toho na kterou zrovna kladu důraz, a zároveň na většinu z nich potřebuju šest bodů *Boje*, takže není moc co porovnávat, když jsou dvě šestky na každém konci vesmíru stejně velké.
Leda bychom chtěli porovnávat **celkové** body *Boje*, které máme pro celé kolo, jenže tím máme ovlivněny všechny akce, na které se v tom kole zmůžeme a to každou z nich **stejně** a to se nám nelíbí.

Asi budeme muset najít cestu, jak za finty platit, zřejmě *Bojem*.

## Na cestě

Měli bychom začít na začátku. Co to je *Převaha*? A potřebujeme ji vůbec?

### Co to je *Převaha*?

Nedávno jsme v bývalém dole [Mayrau](http://mayrau.omk.cz/rubriky/fotogalerie/hornicky-skanzen-mayrau-/) u Kladna sledovali soutěžící [Excalibur race](http://www.excaliburrace.cz/), což je něco jako [Spartan race](http://www.spartan-race.cz/cs), což je něco jako běh, šplh a plazení se přes překážky s občasnou pneumatikou v ruce či bahnem v puse.
Na překážce z lan a kruhů, kde se sportovci nesměli dotknout země, byla jasně patrná převaha těch jedinců, kteří měli silnější ruce (což dost znevýhodňovalo většinu žen). On totiž závěr úkolu bylo dotknout se zvonečku, který byl téměř mimo dosah - a zkuste si vysílení, držící se tak krátkého lana, že se ne a ne zhoupnout, s bandou čumilů v zádech trefit něco tak malého a tak daleko.
Takže kdo měl silné ruce, ten se přitáhl a švihem, dřív než dopadl na zem, plácnul do zvonečku. Další výhodu měli dlouhorucí, o něco menší výhodu pak jedinci s pekáčem buchet na břiše, kteří dokázali zvednout svou dolní polovinu těla a do zvonečku kopnout. Být to mimo boj, tak je to past na *Sílu* deset či past na *Obratnost* dvanáct s bonusem za *Velikost*. Jenže nebyl čas, tady šlo o vteřiny, o vítězství, byl to boj!
Otázkou zůstává, zda to nebyl **prostý útok** na nehybný (*Obratnost* -7), ale velmi malý (*Obrana* +3) zvoneček, na který se navíc muselo útočit z dosti nepohodlné pozice (postih -6), nebo zda to byla **finta** *Úder zvoníka pro lásku boží*, který vyžadoval převahu nad... eee, zvonečkem?

Nebo když jsme s bráchou měli oba BMX (takové ty [porevoluční, jediné na trhu](https://aukro.cz/stare-cyklotrialove-kolo-bmx-mala-verze-kola-6931555579)), tak mě vždycky předjel, protože je o dva roky starší a rozdíl mezi šestiletým a osmiletým capartem je sakra znát. A výhodu měl samozřejmě i u všech hustokrutopřísných otoček, přeskoků a odrazů, což jsem já kompenzoval větší vervou a posunutým prahem bolesti.
Takže něco jako porovnání hodů na *Obratnost*, ale u mě s postihem za chybějící *Sílu*.

A nebo když jsme na střední psali literární počin na volné téma, tak se s lehkostí psalo mě a kamarádovi, oba hráči DrD, ostatní trpěli. Takže my jsme si mohli dovolit přemýšlet jak nad obsahem, tak i nad strukturou, snáze jsme si ohlídali délku výsledného textu a samozřejmě nás to ještě k tomu bavilo.
V tomhle případě by to asi byl hod na *Inteligenci* s bonusem za *Dovednosti* [Čtení a psaní](https://pph.drdplus.info/#cteni_a_psani) a *Fantazie bez hranic*.

A tak dále a tak dále, *Převaha* jsou prostě výhody, směsice bonusů, které nám dovolí začínat blíže k cíli, než ostatním.

No jo, ale potřebujeme ji vůbec?

*Převaha* se doteď používala pouze na finty, vlastně to byl druh platidla, byl to **zdroj**. A za ten zdroj jsme získávali (už to budeme opakovat asi potřetí, já vím) pouze **finty**.

Takže co je to *Finta*? A potřebujeme ji vůbec?

### Co to je *Finta*?

Abychom mohli tvrdit, že je akce fintou, tak do ní musíme propašovat alespoň ždibíček *překvapení*. A aby to překvapení nebylo jen lepší útok, tak v něm musíme provést ještě něco *dalšího*, než jen útočit, nebo rovnou něco *úplně* jiného.
Vlastně proč by měla finta platit jen pro boj? To nemůžu někoho vyškolit klamným pohybem těla při fotbale? Překvapit ho kličkou při honičce?

Inu, můžu, jen DrD+ pravidla počítají s *Fintou* pouze v boji a vše ostatní řeší přes [hody na porovnání](http://pph.drdplus.loc:88/#porovnavani_cinnosti), [hody proti pasti](http://pph.drdplus.loc:88/#zakladni_hod_na_uspech) a podobná skloubení tělesné nebo duševní *Vlastnosti*, kousek *Schopnosti*, něco *Dovednosti* a náhody (zastoupené kostkou s plnou mocí).

Závěrem si můžeme říct, že Finta je nečekaná akce, která má smysl, vytváří zajímavou situaci a číselně se dá vyřešit jako hod na porovnání mezi fintařem (nebo fintilem?) a klamaným.

### Tak znova, co to je *Převaha*?

Takže fintu jsme si ospravedlnili a věděcky potvrdili její existenci, teď se zase vrátíme v *Převaze*.

U finty jsme zjistili, že finta se dá řešit prostým hodem na porovnání, třeba *Obratnost* proti *Obratnosti*.
Aha, vždyť to vlastně je **původní** *Převaha*, totiž porovnání dvou hodů na *Obratnost* plus nějaké ty další vlivné [základní vlastnosti](http://pph.drdplus.loc:88/#zakladni_vlastnosti) (které dohromady [dávaly Boj](http://pph.drdplus.loc:88/#tabulka_boje)), a k tomu nějaké ty bonusy třeba [za diváky](http://bojovnik.drdplus.loc:88/#boj_pred_obecenstvem_i), za [šimrání vlastní krve](http://bojovnik.drdplus.loc:88/#krvave_besneni_iii) a tak všelijak podobně.

Tím jsme se tak trochu dostali zas na úplný začátek, tedy do původních pravidel, ale jen zdánlivě. Vývoj jde totiž ve spirálách a my jsme přišli na to, že v původních pravidlech je *Převaha* vlastně prachobyčejný hod na porovnání bojového talentu dvou borců. A to je na tom to **divné**.

Když se vrátíme k *Excalibur race* a houžvičkám, třepotajícím se zoufale na konci lana v domnění, že svou vůlí mohou ošálit gravitaci a zázračně cinknout nedosažitelným zvonečkem, tak najdeme jeden fakt:
- nikdo to nevzdal, aniž by to alespoň *jednou* nezkusil

A to je to zvláštní na původní *Převaze*, kdy dobrodruh vlastně vzdá svou fintu dřív, než ji pořádně zkusí, protože *vidí, že na ni nemá*. To je ale selhání vůle, nikoli těla. Možná si říkáte, že je to blbost, vždyť on tu fintu zkusí, jen se mu nezdaří a **proto** o svou akci přijde, ale vemte si třeba onu *[kopačku do zubů (Kop s výskokem)](https://bojovnik.drdplus.info/?version=1.0#kop_s_vyskokem)*, u které by odvážlivec měl za chybu zaplatit pádem - napadlo by vás, že když se finta nepovedla, protože odvážlivec neměl dost velkou ***Převahu***, tak že by měl spadnout? Nebo prostě předpokládáte, že se k fintě ani **nedostal**? My měli vždy ten druhý případ, prostě když nestačila *Převaha*, tak to dobrodruh vzdal dřív, než to vůbec zkusil.
A jdeme dál, teď si stvoříme situaci, kdy náš odvážlivec má dostatečnou *Převahu*, fintu tudíž předem nevzdá a zkouší ji provést. U finty *[Kop s výskokem](https://bojovnik.drdplus.info/?version=1.0#kop_s_vyskokem)* dostane *bonus +2 k ÚČ* a po útoku, ať už byl sebelepší, si musí hodit proti pasti na *Obratnost* 12, když podhodí, tak spadne (a [ležící protivník je jednohubka](http://pph.drdplus.loc:88/#nevyhodne_polohy)). Co si z toho můžeme vzít? Že *Převaha* mu pouze povolila to zkusit, pouze mu dovolila zaútočit a vůbec mu s tím **nepomohla** (ten bonus k ÚĆ má za to, že takovou fintu provádí, ne že se jí nevzdal). Tak co je to za převahu? Kam zmizely ty výhody a bonusy?

Původní myšlenka zřejmě byla, že když nemám na speciální, překvapivou akci dostatek času, prostoru a energie (což je vyjádřeno *Bojem*), tak se ani neuprdnu. S tím ale my nesouhlasíme a chceme, aby to mohl zkusit **každý a kdykoli** (pokud to tedy nebude proti zdravému rozumu, třeba [*Kop z výskokem*](http://bojovnik.drdplus.loc:88/#kop_s_vyskokem) s použitím dýky).
Takže si klidně vyskakuj a kopej, ale pamatuj, že nejspíš skončíš v leže.

# Závěrem

Už nevidíme smysl u *Převahy*, respektive povolení akce na základě porovnání bodů *Boje* dvou protivníků, prostě si to zkus a výsledek zjistíme z porovnání tvého *Útoku* a protivníkovi *Obrany*.

Tím ale otvíráme [Pandořinu skříňku](https://www.rozhlas.cz/cesky/puvoduslovi/_zprava/pandorina-skrinka--1339525), protože v původních pravidlech je spousta fint nedostupná pro nýmandy, jelikož vyžaduje tak velkou *Převahu*, že si takovou fintu jen tak někdo nedovolí.
Budeme muset proto finty projít a důkladně zrevidovat, aby se boje nezvrhly ve smršť [podkopávaní nohou](http://bojovnik.drdplus.loc:88/#podrazeni_nohou) a [dloubání do očí](http://bojovnik.drdplus.loc:88/#vydloubnuti_oci).