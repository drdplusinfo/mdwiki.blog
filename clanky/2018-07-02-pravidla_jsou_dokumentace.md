# Suchá pravidla a mokrý zátylek

2.7. 2018

## Pokusní skřeti na Facebooku
Někdy začátkem června jsem [plácnul na Facebook](https://www.facebook.com/drdplus.info/) situační vtip, který mi toho dne najednou přistál v hlavě. Protože jsem ho nečekal, tak jsem se sám pobavil a když zvedl náladu mě, tak jsem ho zveřejnil, ať se nad neštěstím jiného pobaví i jiní (ano, takový jsme národ).
Tím se moje hlava naladila na *hledání vtipů* a skoro měsíc jsem plácal na Facebook vtipy v kolísavé kvalitě, nejdřív obden, ke konci června už skoro každý den.

Zajímavé bylo sledovat, co to se mnou dělá.

- naprostá většina vtipů ze mě vlastně vylezla první týden (a já je rozprostřel na měsíc [*Naplánováním příspěvku*](https://www.facebook.com/help/389849807718635)
  - pak to šlo s nápady prudce z kopce
- největší ohlasy (soudě podle lajků, srdíček a podobných povrchních ukazatelů) měl jednoduchý obsah (myšlení bolí a to není sranda) a hlavně obsah, který byl založen na skutečnosti
   - u vtipu s laboratorními skřety stačí dosadit laboratorní potkany, za okousaný opasek okousaný pásek u chytrých hodinek a to je přesně to, co jsem nedávno osobně zažil
- skončil jsem ve chvíli, kdy jsem začal cítit, jak ztrácím kontrolu nad **vlastní** chutí něco vymýšlet a spíš jsem sledoval, jestli to někdo čte
  - nejsnazší způsob jak ztratit vlastní duši je *zapomenout na ni* - třeba tím, že budu sledovat *pouze* to, co si myslí ostatní
- asi tak v polovině jsem si vzpomněl na výborný článek o psaní dokumentace (který zaboha nemůžu najít, ehm, ale [tenhle taky není špatný](https://medium.com/@episod/writing-great-documentation-44d90367115a))
    - kde chlapík, co dělal dlouhá léta v Microsoftu, přišel na to, že je sice dobré psát dokumentaci velmi přesnou, ale také vtipnou, protože čtenář se během čtení těžkého textu *vybíjí* (stojí ho to energii) a v jeden okamžik ho najednou síly opustí a skončí (a pak jde na nějaký informačně plytký server, kde si čte bombastický článek o prokrastinaci) - ovšem dobře mířeným vtipem či odlehčením se mu *vnitřní baterky* zas o kousek dobijí a vydrží tak *vnímat* déle
    - nejlepším místem pro vtip je *příklad*, kde je vtip nejméně rušivý a dá se do něj nacpat téměř jakékoli téma
    - nejsnazším způsobem, jak udělat text odlehčený, je přidat navíc něco, co vlastně žádnou informační hodnotu nemá
      - nudný příklad: "Unavený druid si po dobrém spánku smazal jeden řádek únavy"
      - lepší příklad: "Druid Mlčící podhoubí, který včera do úmoru řešil hádky octomilek o zkvašený ohryzek, se dnes dorůžova vyspal na svém loži z mechu a kapradí, takže si může smazat jeden řádek únavy a konečně ho snad přestane bolet hlava"
   - dalším poselstvím z onoho článku bylo, že dokumentace má být *stmelená příběhem*, protože ten si žije v hlavě čtenáře vlastním životem, buduje v ní *hřejivě známé místo* a když zas přijde nějaký ten složitý text, tak následný příklad tu novou složitost usadí do *známého místa z příběhu* a pro čtenářovu hlavu je tak snazší se do obsahu vžít a pochopit ho
     - proto je důležité nechat prostředí a účastníky příkladů žít déle, než ten jeden příklad
       - velmi dobře je tohle zvládnuté v [příběhu DrD+](https://pribeh.drdplus.info), kde se s jedněmi a těmi samými postavami setkáváme po celou dobu, žijeme jejich příběh od dětství až po různobarevnou dospělost (až na bojovníka, toho se do příběhu podařilo zapojit jen letmo) a to jen díky příkladům

A své poznatky jsem záhy zúročil.

## Padouch nebo hrdina, jaká my jsme rodina
Už delší dobu hledám cestu, jak spolupracovat s ostatními na změnách v DrD+ a nedávno mě napadl i nenáročný pitbul (jenom zkouším, jestli dáváš pozor), nenáročný úkol, kde nehrozí konflikt názorů a je dost univerzální, aby se mohli zapojit všichni, kdo kdy nějakou vypračskou hru hráli, nebo alespoň někdy zbastlili povídku.

Vlastně se divím, že na [RPG fóru](https://rpgforum.cz/forum/index.php) něco takového už dávno není(?), totiž odchylky charakterů od šedého průměru, zvláštní poznávací znamení, kvůli kterým hlavní postava vyčuhuje z davu a přitom jí to příliš nepřekáží v dráze dobrodruha.

Tyhle rysy, kterým já říkam **marky**, poznávací znamení, [schraňuji na Dropbox Paperu](https://paper.dropbox.com/doc/Marky-hrdinu-i-padouchu--AGnaQE~RAjhaasR4jR3VRwyoAQ-4WNOSwzOGzSDLguzneiHn) a píši je stylem
 - příklad se zážitkem osoby, kterou si osud označil onou markou a kde se dá nejsnáze propašovat humorný styl
 - vzevrubný popis, co taková vlastnost znamená pro poznamenanou osobu v běžném životě
 - čísla, která přímo upravují pravidla hry a po kterých jsou mnozí hráči tak lační

Trochu podobně jako při zveřejňování vtipů, kvazivtipů a pokusů o vtip na Facbooku, tak i tady číhá skryté nebezpečí. Zatímco na Facebooku ukradne duši touha zalíbit se ostatním, tak při psaní změn pro pravidla duši kradou čísla.

Než jsem kteroukoli marku začal psát, tak jsem se ujistil, že mi nejde o to vyplnit chybějící kombinaci vlastností (*tak co pa tam ještě není... ááá bonus k inteligenci a postih k nosnosti*), ale o charakterou odlišnost (ne, *vada* se pro to nehodí), kterou bych s klidem použil v nějakém příběhu.

A podobně jako u spamování Facebooku mi vyschla slina asi tak po týdnu, kdy jsem syplal a sypal a sypal a... najednou se to zadřelo. Všechny další nápady už byly buďto křečovité a těžko popsatelné, nebo překombinované a musely tak obhajovat svou existenci namísto toho, aby *prostě byly*, nebo vznikly s čísly až na prvním místě.

A protože mě osobně došel vítr v plachtách, tak jsem se přirozeně dostal k hlavnímu úkolu celého snažení a to **sehnat pomoc a vyšlapat cestičku dlouhodobé spolupráci** - s kýmkoli kdykoli.

## Haló, je tu někdo?

