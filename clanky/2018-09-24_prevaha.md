# Převaha

*24. 9. 2018*

V [navrhovaných změnách Boje](2018-08-10-boj.md) nám došlo, že *Převaha*, tak jak ji [známe z původních pravidel](https://pph.drdplus.loc:info/?version=1.0#shrnuti_kola_boje), dostavá poněkud na frak.

## Na frak

V původních pravidlech totiž *Převaha*, tedy rozdíl bodů *Boje*, **automaticky** vyřešila fintu.
Ohlásil jsem fintu, hodili jsme si na *Boj*, kouknu a hele, protivník může dostat *[kopačku do zubů](https://bojovnik.drdplus.info/?version=1.0#kop_s_vyskokem)*. A nebo taky kouknu a vidím, že tohle kolo se na nic nevzmůžu, protože z kopačky do zubů je zmatené vlání na konci hole.

Jenže podle nových pravidel se s body *Boje* čile obchoduje, přelévají se z akce do akce, podle toho na kterou zrovna kladu důraz, a zároveň na většinu z nich potřebuju šest bodů *Boje*, takže není moc co porovnávat, když jsou dvě šestky na každém konci vesmíru stejně velké. Leda bychom chtěli porovnávat **celkové** body *Boje*, které máme pro celé kolo, jenže tím máme ovlivněny všechny akce, na které se v tom kole zmůžeme a to všechny **stejně** a to se nám nelíbí.
Asi budeme muset najít cestu, jak za finty platit, zřejmě *Bojem*.

## Na cestě

Měli bychom začít na začátku. Co to je *Převaha*? A potřebujeme ji vůbec?

### Co to je *Převaha*?

Nedávno jsme v bývalém dole [Mayrau](http://mayrau.omk.cz/rubriky/fotogalerie/hornicky-skanzen-mayrau-/) u Kladna sledovali soutěžící [Excalibur race](http://www.excaliburrace.cz/), což je něco jako [Spartan race](http://www.spartan-race.cz/cs), což je něco jako běh, šplh a plazení se přes překážky s občasnou pneumatikou v ruce či bahnem v puse.
Na překážce z lan a kruhů, kde se sportovci tělem, ale hlavně duší, nesměli dotknout země, byla jasně patrná převaha těch jedinců, ktěří měli silnější ruce. On totiž závěr úkolu bylo dotknout se zvonečku, který byl téměř mimo dosah - a zkuste si to vysílení, držící se lana, které se ne a ne zhoupnout, s bandou čumilů v zádech. Takže kdo měl silné ruce, ten se přitáhl a švihem, dřív než dopadl na zem, plácnul do zvonečku. Další výhodu měli dlouhorucí, o něco měnší výhodu pak jedinci s pekáčem buchet na břiše, kteří dokázali zvednout svou dolní polovinu těla a do zvonečku kopnout. Být to mimo boj, tak je to past na *Sílu* deset či past na *Obratnost* dvanáct s bonusem za *Velikost*. Jenže nebyl čas, tady šlo o vteřiny, o vítězství, byl to boj!
Otázkou zůstává, zda to nebyl **prostý útok** na nehybný (*Obratnost* -7), ale velmi malý (*Obranna* +3) zvoneček, na který se navíc muselo útočit z dosti nepohodlné pozice (postih -6), nebo zda to byla **finta** *Úder zvoníka pro lásku boží*, který vyžadoval převahu nad... eee, zvonečkem?

