# Vzpomínky na krásu

*9. 11. 2018*

> Kdybychom za krásné považovali jen krásné, byl by svět krásnější

Původně tento text vznikal jako součást návrhu na oživení [Odvozených vlastností](http://pph.drdplus.loc/#odvozene_vlastnosti), které už měly [na kahánku](2018-09-03-velkej_fanousek.md#Dovednosti), ale původní oživovací návrh nám postupně přerostl v tak velkou hromadu myšlenek, až jsme řekli *dost!* a *Krásu* oddělili sem. A i tak je toho dost.

## Dost krásy

Krása má mnoho podob, ta nejviditelnější je nehybný vzhled, další je pak v ladnosti pohybu, další v jasnosti hlasu, další v chemii mezi dvěma bytostmi a určitě by se ještě něco našlo. Popravdě, krása je dobrý kandidát na **vyškrtnutí** z číselných pravidel, protože je zatraceně komplexní a pro každého spočívá v něčem jiném, ale jak jsme si už řekli, [chlapi čísla milujou](2018-10-31-cit_pro_charisma.md#Užitek_citu) a určitě se najde hráč, který se bude opájet krásou svého *numera*.

Tak co teda, stojí nám *Krása* za to počítání?

Nejdříve se podíváme, z čeho se *Krása* zjišťovala původně

- z *Obratnosti*
    - proč ne, to je ta pružnost těla, která je vidět i když tvor jen tak postává
- ze *Zručnosti*
    - to bude ta ladnost pohybů, to plynulé, klidné a přesné ovládání těla, které mnohé fascinuje
- z *Charisma*
    - takže z projevu, což začne platit v okamžiku, kdy se jedinec může předvést před ostatními

A co *Síla*, pevné tělo a projev fyzické nadvlády, to nepřitahuje? *Inteligence* vyzařující z očí či z projevu nezaujme? Snad jen *Vůle* a *City* jsou stranou, protože ani jedna z těchto dvou vlastností nebývá vidět hned a když už, tak jejich projev málokdo považuje za součást krásy.
Aha, *Inteligence* tam patří, ale *Cit* ne? Tak to můžeme škrtnout *Charisma*, u kterého jsme [zjistili](2018-10-31-cit_pro_charisma.md#Cit_nad_Charisma), že se skládá z *Inteligence* a *Citu* a nahradit ho prostě *Inteligencí*.
Hmm, takže jsme jenom nahradili *Charisma* za *Inteligenci* a **navíc** přemýšlíme o přidání *Síly* a vlastně si nejsme jisti, jestli se nenajde jedinec, kterého nejvíce oslní pevná *Vůle* a porozumění *Citem*. To nezní jako dobrý základ, ono to vlastně vůbec zní jako pěkný zmatek.

### Krásný pořádek

Když nad tím dumáme, tak vidíme u *Krásy* dvě složky, které se navzájem doplňují, ale dohromady je neukočírujeme.

Ta jednodušší složka je pasivní *Krása*, taková, která tvorovi nezmizí, ani když spí a jeho duše je *vypnutá*, což je *Krása* **tělesná**.
Ovšem *Krása* se dá cíleně ovlivnit, ať už koketováním, ošacením, dojmem vyšší důležitosti a dalšími prvky na hraně podvodu, které mají souhrnně opačný efekt než pocit **ohrožení** u *Nebezpečnosti* a tím je pocit **výhody**

- pokud získám na svou stranu *tak* pěkného tvora, dostanu za odměnu úspěšnější děti, další majetek, větší vliv a bůhví co nám ještě život nabulíkoval, že se může hodit

#### Druhy krás

Takže se nám Krása rozpadá na dvě složky, aktivní a pasivní. Zkusíme si nejdříve dát dohromady pasivní část *Krásy*.

##### Pasivní krása

Pasivní *Krásu* bychom poskládali ze *Síly* a *Obratnosti*, u kterých známe přesná čísla, dále z věku, z *Rasy*, z aktuálního stavu těla jakým je nový účes, oholená tvář, neštovice, zlomený nos a spoustu dalšího. Ano, správně, to jediné, co dokážeme pro pasivní *Krásu* vypotit, je **základ** tělesné *Krásy* a to ještě jen pro rasu, ze které tvor vzešel, k čemuž dokážeme přidat už jen nějaké ty rady hráčům, jak krásné se asi vnímají rasy navzájem. No, moc zjednodušeně to nezní ani po oddělení aktivní složky *Krásy*.

##### Aktivní krása

Aktivní složkou *Krásy* je pak plejáda činností, kterými zapůsobíš na své okolí, ať už ladným pohybem vycházejícím z tvé *Zručnosti*, vtipnými poznámkami a postřehem při rozhovoru s využitíím tvé *Inteligence* a *Citu*, tedy *Charisma* a mnoha triky od [*Svádění*](https://pph.drdplus.info/?version=1.0&trial=1#svadeni), přes [drahý a ještě dražší vzhled](https://ppj.drdplus.info/?version=1.0&trial=1#cenik_obleceni) až po [aristokratické vystupování](https://pph.drdplus.info/?version=1.0&trial=1#puvod). Je toho tolik, že šanci na rozmotání takového klubka vidíme leda v *Dovednostech*, které by jako jeden ze svých efektů měly vliv na *Krásu*. Ale stojí to za to?

### Odklad

Pokus o záchranu *Krásy* nevyšel, takže ji pravděpodobně v číselné formě zrušíme, beztak je jen předskokanem *Charisma*.

Tímto opouštíme nejisté vody *Krásy* a dáváme si za úkol popsat v pravidlech *Krásu* tak volně, aby každému bylo jasné, že čím inteligentnější tvor, tím více je krása ovlivněna více přesvědčením a módou, než praktičností a že se mezi rasami, národy i skupinami ideál *Krásy* dost liší.

## Závěrem

*Krásu* jako [Odvozenou vlastnost](http://pph.drdplus.loc/#odvozene_vlastnosti) se nám nepodařilo oživit, už proto, že většinu situací za ni vyřeší *Charisma* a zbytek jsou spíše příležitosti pro pořádné hraní role, než hod kostkou. *Krásu* proto odsouváme na neurčito a je dost možné, že v pravidlech ji pouze popíšememe, přidáme příklady použití a na nějaké číselné vyjádření se vykašleme, protože když může být [číselně nevyjádřená *Moudrost*](2018-10-10-inteligentni_bojovnik.md#S_moudrostí), tak *Krása* taky.
