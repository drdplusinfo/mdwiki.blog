# Jak jsme se duševně minuli se Sparkle od Neviditelné knihy

15.2. 2018

### Nějak se to zadrhlo
V pondělí 12.2. 2018 jsme si telefonovali se Sparkle a probírali detailněji budoucí spolupráci mezi [DrD+](https://www.drdplus.info) a [Neviditelnou knihou](http://neviditelnakniha.cz),
respektive neklidekm celého světa Taurin.

Na začátku rozhovoru jsem měl pocit, že chtěla mluvit s někým jiným a ke konci rozhovoru jsem měl pocit, že bych měl osobně dojít do serverovny [VPSfree](https://vpsfree.cz),
roztřílet všechny disky na kterých kdy běželo drdplus.info včetně zálohy, a odjet inkognito na Seychely nechat si vzít míru na rakev od pana Krejčíře dřív, než mě kancelářskými sponkami umučí patentoví trollové.

### Nečekaná očekávání

Když mi zavolala, překvapilo mě, že je holka. Ani pozitivně, ani negativně, jen jsem měl pocit, že člověk, řešící tak svižně a zároveň intenzivně knihu o RPG bude dlouhovlasý, lehce zarostlý, napůl cílevědomý a napůl egocentrický chlap.
Prachsprostý předsudek převlečený za předpoklad.

A já překvapil ji, asi nehezky, že jsem knihu ještě neviděl ani z vlaku (a to jezdím denně).
Tak nějak jsem měl zpětně pocit, že volala člověku, co je velkým fanouškem její tvorby, který [Neviditelnou knihu](http://neviditelnakniha.cz) čte už potřetí s budíkem nastaveným na půl pátou ráno, aby stihl další kapitolu, jenže se dovolala
neználkovi, co zjevně nečetl ani [tři roky starý první příspěvěk na RPG fóru](https://rpgforum.cz/forum/viewtopic.php?f=310&t=12812), o obsahu knihy nemá tucha a ještě k tomu bere autorská práva na lehkou váhu.

#### Kontrola návnad
Nejdříve mě vyzpovídala, odkud jsem se o [Nevidtelné knize](http://neviditelnakniha.cz) dozvěděl, respektive která část z její reklamní sitě mě chytla.
Musel jsem chvíli pátrat v paměti, protože o [Neviditelné knize](http://neviditelnakniha.cz) jsem vlastně věděl docela dlouho, ale teprve nejméně nápadný, zato [osamocený příspěvek na dracidoupe.cz](http://www.dracidoupe.cz/) mě oslovil.
Včera jsem si to ještě neuvědomil, ale asi to bylo taky tím, že to byla první reklama bez hesla *DrD II* - a já přece "nemám čas číst moduly pro odlišný systém".
Teprve na [dracidoupe.cz](http://dracidoupe.cz) to bylo popsáno jako modul *pro Dračí doupě a jiná fantasy RPG*, takže mi to mozek konečně vyhnodil jako zajímavý obsah pro DrD+.

Sparkle byla trochu neštastná, že jsem [Neviditelnou knihu](http://neviditelnakniha.cz) tak dlouho míjel a snažila se najít slabinu ve své reklamní ofensivě. Řeší to opravdu hodně.

#### Rozum a cit, právo a prd
Druhá část hovoru byla hlavně o autorských právech.
Opravdu dlouho mi opakovala, že cokoli v DrD+ pravidlech je vlastněno všemi autory dohromady, že pozměnění jakéhokoli původního textu je porušením práva a pokud chci cokoli z [Neviditelné knihy](http://neviditelnakniha.cz) použít v DrD+ pravidlech, budou to muset být úplně nové kusy.

Po téhle přednášce se mi v hlavě usadil stín, který vysával moje nadšení a mával mi před očima štosy drobného písma s kódovanou právničinou, ze které se spolehlivě osypu za každého počasí.

Jen letmo jsme si potvrdili, že teď si přečtu knihu a potom se dám do [převodníku](http://neviditelnakniha.cz/ke-stazeni/pravidla/) pro DrD+ pravidla.

### Toho bohdá nebude
Ale nakonec mě to posílilo. Je mi jasné, že i nadále budu muset vést [querillový boj](https://cs.wikipedia.org/wiki/Guerrilla), protože [Altar nereaguje](2017-11-11-bouchi_zatim_na_verejna_pravidla_neodpovida_zkousim_prostsi_dotaz.md) (Sparkle naznačovala, že má Altar v tomhle svázané ruce, jelikož nevlastní práva na obsah DrD+, ale je pouze vydavatelem) a DrD+ je přitom už ve fázi klinické smrti.
Jinak než veřejnými pravidly, které si každý může zkusit kdykoli se mu zamane, se DrD+ už na nohy nepostaví.

Uzrálo ve mě také rozhodnutí, že seženu kontakty na co nejvíce původních autorů DrD+ (a že jich je!) a přednesu jim, jakou vidím budoucnost jejich práce (u které dost pochybuji, že ji dělali pro peníze, jak občas někteřé na RPG fóru prohlašovali).

Nebudu po nich chtít písemné souhlasy, ani pomoc, pouze bych rád, aby věděli, co se s jejich literárním dítkem děje, že se o něj stará někdo, kdo ho má rád a hodlá ho zpřístupnit všem, bezúplatně a s příslibem dalšího rozvoje.


Pro nerdy a historiky uvádím i mailovou komunikaci se Sparkle, ve které ani písmenko nevarovalo před obavami a rozčarováním, které se do hovoru našroubovaly.

```
(Sparkle) Můžeš mi dát prosím na sebe telefon? To bude rychlejší na dořešení...

---------- Původní e-mail ----------
Datum: 12. 2. 2018 12:06:43
Předmět: Re: Můžu uvést Neviditelnou knihu na drdplus.info ?

    (Kostřivec) Bude to oboje. Ty části hlavního příběhu, které jsou provázané ve všech příručkách, bych citlivě rozšiřoval o reálie z Taurilu, ty "slepé" mini příběhy, hlavně u bojovníka, bych zřejmě přepsal z gruntu.

    Jak moc mám oddělovat příběhy z Neviditelné knihy od hlavního, epického příběhu DrD+, kde se probudí temná síla Thurgurasu a bojuje se s ní bezmála třicet let, přičemž zasáhne oblast o velikosti nejméně Francie?

    S tím převodníkem tomu rozumím, ze začátku bych nechal HTML verzi a až se ustálí, tak to zhmotníme do PDF (tenhle měsíc čekám přírůstek do rodiny, tak budu mít krapet zmatky v plánování a nevím, jestli bude první verze v březnu nebo dubnu).

    Kostřivec

    On 02/11/2018 09:26 PM, Sparkle wrote:

        (Sparkle) To zní dobře! Ty povídky s taurilskými reáliemi tedy budou vaše vlastní výtvory, nebo předělané texty od původních autorů Drd +?

        Co se týče těch převodníků, úplně ideální by bylo, kdyby převodníky obsahovaly jak pravidla pro obecné settingové prvky, tak staty nestvůr a NPC, ale chápu, že to je mrtě práce, takže si z toho vyberte, co vám přijde nejpodstatnější, a zbytek se dá pak dodělat časem nějakou aktualizací.

        ---------- Původní e-mail ----------
        Datum: 11. 2. 2018 21:18:01
        Předmět: Re: Můžu uvést Neviditelnou knihu na drdplus.info ?

            (Kostřivec) Chápete to dobře, přesně tak to chci provést. Ke schválení Vám to pošlu - sice si nemyslím, že to budou sáhodlouhé texty, ale je to Vaše dítě a navíc budu rád za korekci.

            Na převodníky k pravidlům jsem se ještě nepodíval, ale mám je od včerejška stažené a teď během týdne je pročtu a určitě v nich budu hledat inspiraci.

            Nejdříve vytvořím webovou verzi, kterou uvedu na veřejné adrese a pošlu Vám ke kontrole a pak to dáme v PDF.

            Kostřivec

            On 02/11/2018 08:43 PM, Sparkle wrote:

                (Sparkle) Ahoj, takže jestli to chápu dobře, chcete napsat svoje vlastní povídky, ve kterých se budou objevovat taurilské postavy a místa? To by určitě šlo. Jen vás poprosím, abyste mi to poslali ke schválení, než to tam nahodíte. Když mi to přijde hodně dobré, a korespondující s mojí představou o Taurilu, tak z toho můžem udělat "ofiko" povídky, a pokud ne, tak vám to stejně zakazovat nebudu, jen na to dáme štempl "toto je fanouškovská tvorba" nebo tak něco. Může být?

                Ohledně aplikace knížky pro Drd+, koukali už jste se na to, jakou nám udělali aplikaci pro Drd a Drd II? : http://neviditelnakniha.cz/ke-stazeni/pravidla/

                Sparkle

                ---------- Původní e-mail ----------
                Datum: 11. 2. 2018 19:59:29
                Předmět: Re: Můžu uvést Neviditelnou knihu na drdplus.info ?

                    (Kostřivec) A vytvořit převodník základní knihy pro DrD+ plánuju, zatím ale nedokážu odhadnout čas, za jak dlouho to bude (naložil jsem si toho teď trochu moc).

                    O průběhu Vás budu informovat.

                    Kostřivec

                    On 02/10/2018 04:05 PM, Sparkle wrote:

                        (Sparkle) Ahoj!

                        Určitě nám Drd+ nevadí. Co přesně bys rád z Neviditelné knihy chtěl uvádět na svém webu za obsah? PDF scan či přepis textu knihy vám bohužel pustit nemůžem, to by nám nedovolil vydavatel. Ale všechna pdf, která máme na našem webu zdarma, klidně přelinkněte i u vás. Taky, kdyby se vám chtělo vyrobit aplikaci pravidel základní knížky do Drd+, nebo vyrábět k našim dodatkovým pdf taky Drd+ aplikace, poskytnem vám k tomu maximální součinnost.

                        Logo klidně můžu poslat v různých verzích a rozlišeních.

                        Sparkle

                        ---------- Původní e-mail ----------
                        Datum: 10. 2. 2018 9:31:21
                        Předmět: Můžu uvést Neviditelnou knihu na drdplus.info ?

                            (Kostřivec přes formulář na neviditelnakniha.cz) Ahoj, dávám do hromady stránky o DrD+ a související a Neviditelná kniha perfektně zapadá do obsahu, který bych chtěl na těchto stránkách uvádět.

                            Můžu Vás tam nechat? Nechcete se z nějakého důvodu distancovat od DrD+?

                            A pokud Vám odkazování z drdplus.info nevadí, vyhovuje Vám použití loga Neviditelné knihy, nebo byste chtěli nějakou grafickou úpravu?
                            Díky za info, Kostřivec
```
---

- *předchozí [<< Na webu jsou všechna pravidla... a co teď?](2018-02-09-na_webu_jsou_vsechna_pravidla_a_co_ted.md)*
