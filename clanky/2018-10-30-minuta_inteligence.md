# Minuta inteligence
*30. 10. 2018*

> Uctěme naše drahé zesnulé nápady minutou inteligence, povstaňte prosím

V [návrhu *Boje*](2018-08-10-boj.md#Počet_akcí) se počet akcí počítal dost šíleně, byť to vycházelo z dobrých předpokladů a navrhli jsme to s dobrým úmyslem, naštěstí jsme to záhy zjednodušili v [Inteligentním bojovníkovi](2018-10-10-inteligentni_bojovnik.md). Takže teď, tedy před tím, než začnou platit následující řádky, se počet vědomých akcí **za kolo** omezuje pouze na tvou *Inteligenci* a po nenápadné poznámce v [neboji](2018-10-26-neboj.md#Jenom_akce) na tvou *Obratnost*, podle toho, kterou z těchto vlastností máš **menší**.

## Facka
Ovšem i v návrhu [Inteligentního bojovníka](2018-10-10-inteligentni_bojovnik.md) jsme sami sebe natáhli na skřipec, když nám začalo být jasné, že mnozí účástníci boje nejsou žádní myslitelé, ba někteří budou mít *Inteligenci* zápornou, takže jsme byli nuceni přidat pravidlo, že **každý** tvor zvládne alespoň jednu vědomou akci a prohlásili jsme to za instinkt. Taková ta klasická *výjimka*, za kterou si máme dát navzájem facku, že vezmeme druhou o zem.

Jelikož jsme tušili, že je něco špatně, tak z nás po několika dnech vypadlo zjištění, že **nulová** *Inteligence* není normální stav, ale [stav se smrtí na jazyku](2018-10-22-nula.md#Šestka) a zdravý začátečník má jak *Inteligenci*, tak *Obratnost* šest. A teď babo raď, co s počtem akcí v boji, když má najednou každý nýmand obého na rozdávání, takže původní omezení na počet akcí **za kolo** se zhroutil jako domeček z [karet obrovských](https://www.youtube.com/watch?v=uZSNW4y0Eus).

## Baba minuta

> Ba ba, z nedobré vzdálenosti život svůj sledujete

A pak nám to došlo, šestka je v Dračím doupěti **magická**. Když původní jedinec s *Inteligencí* a *Obratností* nula zvládl jednu akci za kolo, tak ten samý jedinec s posunutou "nulou" z nuly na šest by měl zase zvládnout jednu akci za kolo. A kolo boje je čas a **šest** kol boje je [jedna minuta](http://pph.drdplus.loc:88/#tabulka_casu).
Vlastně je to takhle ještě lepší než předtím, protože původně *Inteligence* hrdiny mohla narůst z nuly až na desítku, takže najednou omezení počtu akcí přes *Inteligenci* začal připomínat počet úhozů na klávesnici a jediné skutečné omezení tak tvořila *Obratnost* a z ní odvozené body *Boje*, které jsme ale [zrušili](2018-10-26-neboj.md). Takže teď, když *vlna akcí* proběhne nikoli v jednom kole, ale v jedné minutě, tak

- s počáteční *Inteligencí* a *Obratností* šest máš šest akcí za minutu, tedy jednu akci za kolo
- s *Inteligencí* řekněme devět a *Obratností* řekněme jedenáct máš devět akcí za minutu
    - tedy menší z těchto dvou vlastností
- jakožto královský badatel s *Inteligencí* dvanáct a okresní vicemistr v lehké atletice s *Obratností* dvanáct máš dvanáct akcí za minutu, tedy dvě akce za kolo
    - proč mají borci zrovna dvanáct prozradíme příště, až se dostaneme k růstu vlastností

Takhle to vypadá klidněji, použitelněji a přehledněji, než původní omezení za kolo, chybí už jen jedna věc, s rozeběhem do kola kopnout.

## O kolečko míň

Pořád opakujeme, že máš jednu akci za kolo, nebo dvě akce za kolo, ale co když máš oněch devět akcí za minutu? To máš jeden a půl akce za kolo? Je na čase dát kolu sbohem, alespoň v běhu boje.

V návrhu *Boje* jsme dost dlouho [řešili časovou osu](2018-08-10-boj.md#Boj_a_časová_osa), až jsme se dohrabali ke zjištění, že během jednoho kola nemá smysl řešit pořadí akcí, nýbrž že každý ohlásí akci, když jsou všechny ohlášené, tak ji provede, aniž by čekal na ostatní, nažeč cíl jeho akce může vyhlásit protiakci, ale vědomou pouze v případě, že mu nějaká akce ještě zbyla. Říkali jsme tomu *vlna akcí*. A teď to vypadá podobně, jen se nám vlna akcí roztáhla na minutu.


### Židle na hrbu
Řekněme, že máš opileckou *Inteligenci* šest a podnapilou *Obratnost* pět, takže máš pouhých pět akcí za minutu. Tvůj protivník, zavalitý hostinský požadující vyrovnání útraty, je obdařen *Inteligencí* devět a *Obratností* sedm, takže má sedm akcí za minutu a je ve výhodě, což ti zatím nedošlo.
Nejdříve se naháníte po lokále, zastrašujete, urážíte, až nakonec dojde na potyčku, kdy ty zaútočíš a spotřebuješ tak svou první akci, on se brání a spotřebuje tak jeho první akci, on zaútočí a spotřebuje tak jeho druhou akci, ty se bráníš a spotřebuješ tak svou druhou akci, až se takhle vyrovnaně dostanete, mírně otlučení, na celkově pátou akci a tobě konečně dojde, že pan domácí je krapet rychlejší, takže při hostinského páté akci zkusíš jen [uhnout](2018-09-19-uhyb.md), čímž sice pocítíš šenkýřovu zlobu na své čelisti, ale svou pátou akci ušetříš a použiješ ji na útěk zkrze okno. Ovšem živnostníkovi zbývají ještě dvě akce, které bez okolků použije na supící sprint k tvé maličkosti, čímž spotřebuje svou šestou akci a zatímco se soukáš zkrze střepy, přerazí ti o záda fortelnou židli s takovou vervou, že tě vědomí opustí.
TODO že se na druhý den probudíš v šatlavě i s ním, ty obviněný za poškozování cizí věci a pokus o krádež, kdežto on z pokusu o vraždu. Holt chlastat se má s rozmyslem. 