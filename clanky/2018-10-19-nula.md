# Nula

*19. 10. 2018*

> Nula od nuly pojde. Fuj, už pošla.

Spousta rozměrů začíná nulou. Den začíná nultou hodinou, nultou minutou, nultou sekundou. Teplota začíná nultým stupněm, u každého druhého dostavníku se udává zrychlení z nuly na dvacet. Tak proč by na nule nemohl začínat i dobrodruh? Vždyť je to začátek jeho kariéry.

## Nekonečný začátek

Však podle původních pravidel každý hrdina [na nule taky začíná](https://pph.drdplus.info/?version=1.0&trial=1#tabulka_ras). Jenže nás to začíná trápit.

Den sice začíná nulou, ale dny jsou číslované a když couváme a couváme a... hele, Ježíšek, haleluja! a najednou jsme v záporném letopočtu. Teplota taky často spadne po bod mrazu, a dostavík pro jistotu couvat neumí, resepektive se nikomu ten hlemýždá pohyb nechce ani měřit, ani provozovat. A dobrodruh? Dobrodruh jde do mínusu. Ale kam?

Nikde není řečeno, jak moc může dobrodruha vlastnost klesnout, ostatně, proč taky, však si moudří hráči poradí.

A my bychom to takhle nechali, kdybychom nechtěli z dobrodruhových vlastností udělat **zdroj**.

Ono teď se to má tak, že zdrojem jsou životy, respektive **zranění**, k tomu výdrž, respektive **únava** a pak magická energie, nebo-li **magenergie**. A k tomu nějaká ta přízeň sfér a bohů, které se kapánek vymykají a proto je teď odložíme.
Zranění, únavu a magenergii zatím necháváme existovat, ale jako předzvěst dalších možných změn uvažujeme o změnách v postizích, které tě při únavě a zranění doprovází a které chceme zavést i pro čarování.

Podle původních pravidel, když ztratíš celý řádek životů, respektive dostaneš celý řádek zranění, můžeš trpět [postihem až -3](https://pph.drdplus.info/?version=1.0&trial=1#postih_za_zraneni). Tak to máš i celý druhý řádek zranění a když i ten zaplníš, tak jdeš k zemi, do té doby s postihem nanejvýš -3. Co je tak magického na té trojce? Proč má chudák na první úrovni postih -3, který ho div že nevyřadí i pro mazání chleba, zatímco hrdina na desáté úrovni ani neví, že je zraněný, než najednou padne v mdlobách?
A tak nás potkal nápad s pevným počtem životů na řádek, respektive bodů zranění, [odolnost neodolnost](https://pph.drdplus.info/?version=1.0&trial=1#radky_mrizky), a to **šest**. Protože šestka, na rozdíl od trojky, magická v Dračím doupěti je a protože je to přibližně původní půl-řádek, se kerým se beztak [často pracovalo](https://pph.drdplus.info/?version=1.0&trial=1#stredne_tezke_zraneni_do_ruky_alespon_12_radku_mene_nez_1_radek).

- za každý zaplněný šestibodový řádek zranění, kterým budeš trpět, dostaneš postih -1, bez hodu, a kolik těch postihů vydržíš, tolik vydržíš

Stejně tak to chceme i pro únavu a trochu překvapivě i pro magenergii (kterou bychom nejraději zrušili, ale o tom jindy).

Takže jsi zraněný za patnáct životů? To jsou zaplněné dva řádky (po šesti bodech) a kousek, to máme postih -2 ke všemu. A k tomu jsi ještě unavený za osmnáct bodů únavy? Tak to máme zaplněny tři řádky (po šesti bodech), což je postih -3, celkem tedy -5 ke všemu.

A kde je zakopán pes? V té nule, v tom, jak velký postih uneseš, než padneš.

## Padavka

V původních pravidlech se mnohde uvádí, že ten a ten postih platí [pouze pro aktivní činnosti](https://pph.drdplus.info/?version=1.0&trial=1#postih_za_unavu), u čehož my jsme už dávno zjistili, že to zní celkem logicky a přitom je to celkem blbost. Příkladem za všechy budiž spánek, kolikrát jsme tak unavení, že nemůžem ani usnout. A přidáme pro jistotu ještě jeden příklad - podzimní rýmička skosí snáze ty, kteří jsou unavení, vystresovaní, se špatnou životosprávou. On totiž i prostý stres dokáže dát dočasně zabrat něčemu tak stálému, jako je hmotné tělo.

- takže většinu postihů chceme změnit na postihy **ke všemu**

Vyzbrojeni tímto zjednodušením se můžeme vrhnout na naši nulu, na stav, kdy hrdina padne, a dokud si krapet nedáchne, tak v leže zůstane.
Když totiž jak zranění, tak únava (a brzy snad i čarování) dávají postih ke všemu, tak postihují i vlastnosti samotné. Pokud si vezmeme k ruce postih z předchozího počítání, tedy -5 ke všemu, tak jsou o pět menší i všechny tvé tělesné a duševní vlastnosti. Pokud jsi například lidský junák na počátku své zářné kariéry, tedy máš všechny vlastnosti na nule, tak s takovýmto postihem máš všechny vlastnosti mínus pět. To už si koleduje o postel. Ale pořád jsi ještě nepadnul. Že by nějaký hod na vůli?

Kdepak, žádné hody, alespoň prozatím. Nejdříve najdeme takový stav, kdy jdeš k zemi i kdyby ses na hlavu stavěl. Vlastně jsme ho už našli v [předchozích zamyšleních](2018-08-10-boj.md) a je to -6. Vlastně -7.

Vlastnost s hodnotou mínus šest ještě použít dokážeš

- se *Silou* -6 ještě uděláš krok, cosi zahulháš, možná zvládneš schod
- s *Obratností* -6 se při pomalé chůzi ještě stihneš vyhnout sloupu
- se *Zručností* -6 se ještě trefíš vydličkou do pusy, byť to nebude na poprvé 
- s *Vůlí* -6 ještě udržíš moč, sotva se tvému tělu jen trochu zachce 
- s *Inteliencí* -6 se ještě rozpomínáš, že šahat na hořící větev pálí 
- s *Charisma* -6 občas si ostatní všimnou, že něco chceš

*prostě takový průměrný náctiletý při první pořádné zkušenosti s alkoholem*

Ale při mínus sedmi už ne, při mínus sedmi, ať už je to kterákoli z šesti vlastností, jsi bezbranný

- se *Silou* -7 a menší se jen malátně kroutíš na zemi
- s *Obratností* -7 a menší se nedokážeš ani otočit ze zad na břicho či obráceně, natož udělat krok, nezakopnout a nezkácet se
- se *Zručností* -7 a menší si nedokážeš ani utřít nos, natož ze sebe vydat srozumitelnou hlásku 
- s *Vůlí* -7 a menší jsi otrokem svých vjemů, cokoliv tě zaujme, tak se na to sápeš, cokoli se ti nelíbí, tak řveš, ve svém těle neudržíš nic, co chce ven
- s *Inteliencí* -7 a menší už jen reaguješ na bezprostřední podněty, ale nerozeznáš tvary, zvuky, pachy, nevnímáš tok času a nechápeš změny v prostoru
- s *Charisma* -7 a menší, nedokážeš vyjádřit jedinou svou potřebu tak, aby ostatní pochopili, co by to asi tak mohlo být

*prostě takové průměrné novorozeně*

Takže mínus šest ještě budiž, ale mínus sedm je končená. Našli jsme začátek.

No, to je hezký, jen je ten začátek pěkně hnusnej.

## Nulová nula

Původní nulová vlastnost je fajn, je to startovní pozice začátečníka, kterého dospívání ještě nedotvořilo. Dobře se s takovou nulou přemýšlí nad budoucností, je hezky vidět, jak hrdina roste a mocní. Jenže... jenže to je všechno. Ba co víc, je toho vlastně míň. Samé nuly nemá na začátku popravdě nikdo, čísla rozhodí [rasy](http://pph.drdplus.loc:88/#tabulka_ras), [povolání](http://pph.drdplus.loc:88/#tabulka_povolani), [pohlaví](http://pph.drdplus.loc:88/#tabulka_pohlavi) a předchozí život dobrodruha, ať už [řízený](http://pph.drdplus.loc:88/#tabulka_rozhodnuti_hrace), nebo [náhodný](http://pph.drdplus.loc:88/#tabulka_vlivu_nahody). Nula jakožto **začátek** dobrodruha tak vlastně neexistuje a nulová vlastnost tím kapánek pozbývá významu.

Chtěli bychom nulu, která dělá čest svému jménu, u které je jasné, že je to nula, která bude mít **smysl** a význam. Když odbije půlnoc, tak se za starým dnem udělá tečka a máme den zbrusu nový, do kterého se svět teprve probudí. Když je venku na nule, tak mrzne voda a život v ní se zastavuje. Když stojí dostavník tak...no, tak nejede, ehm. A když je na nule hrdina, tak končí - jde k zemi, blekotá, neudrží se na nohou, rozplizne se mu osobnost v bezduchého otroka, popřípadě ho vítají na svět jako nového človíčka, podle situace.
Prostě bychom chtěli namísto mínus sedm mít nulu. Aha, takže původní nula bude... bude... sedm?

V objemném [návrhu boje](2018-08-10-boj.md) jsme objevili, že nejlepší začátek je šestka, alespoň co se bodů *Boje* týče, abychom měli odkud brát. Je sice pravda, že body *Boje* dost možná pošleme do věčných lovišť, ale ta myšlenka začátku zůstává - aby bylo z čeho brát. A to se nám hodí i teď, když hledáme začátek vlastností pro dobrodruha.

- tvůj hrdina by začínal s vlastnostmi +6
- pokud některá vlastnost tvého hrdiny klesne na nulu, tak už takovou vlastnost nemůžeš použít
    - dokud se z toho zas nezmátoříš
    
Tak počkat, počkat, předtím hrdina začínal na nule a při mínus šesti ještě k něčemu byl, teprve když mu vlastnosti klesly o sedm, tak byl vyřazený, a najednou je rozdíl mezi junákem a troskou jen šest? Chyba!
Šťoural jeden... je pravda, že v tomhle ještě nemáme jasno, protože i u bodů *Boje* jsme [navrhovali](2018-08-10-boj.md), že i s nulovými body *Boje* by ještě šlo něco provádět a teprve se zápornými bude tvor vyřazen zcela, holt o tom budeme muset ješět zapřemýšlet, jestli nula je konečná, nebo poslední varování.

---

- *předchozí [<< 18. 10. 2018 Představy minulosti - *Hody a dovednosti*](2018-10-18-predstavy_minulosti_hody_a_dovednosti.md)*
