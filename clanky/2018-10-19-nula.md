# Nula

*19. 10. 2018*

> Nula od nuly pojde. Fuj, už pošla.

Spousta rozměrů začíná nulou. Den začíná nultou hodinou, nultou minutou, nultou sekundou. Teplota začíná nultým stupněm, u každého druhého dostavníku se udává zrychlení z nuly na dvacet, tak proč by na nule nemohl začínat i dobrodruh? Vždyť je to začátek jeho kariéry.

## Začátek

Však podle původních pravidel každý hrdina [na nule taky začíná](http://pph.drdplus.loc:88/#tabulka_ras). A nás to začíná trápit.
V objemném [návrhu boje](2018-08-10-boj.md) jsme objevili, že nejlepší začátek je šestka, alespoň co se bodů *Boje* týče, abychom měli odkud brát. Je sice pravda, že body *Boje* dost možná pošleme do věčných lovišť, ale ta myšlenka začátku zůstává - aby bylo z čeho brát.

Den sice začíná nulou, ale dny jsou číslované a když couváme a couváme a... hele, Ježíšek, haleluja! a najednou jsme v záporném letopočtu. Teplota taky často spadne po bod mrazu, a dostavík pro jistotu couvat neumí, resepektive se nikomu ten hlemýždá pohyb nechce ani měřit, ani provozovat. A dobrodruh? Dobrodruh jde do mínusu. Ale kam?

### Nekonečný začátek

Nikde není řečeno, jak moc může dobrodruha vlastnost klesnout, ostatně, proč taky, však si moudří hráči poradí.

A my bychom to takhle nechali, kdybychom nechtěli z dobrodruhových vlastností udělat **zdroj**.

Ono teď se to má tak, že zdrojem jsou životy, respektive **zranění**, k tomu výdrž, respektive **únava** a pak magická energie, nebo-li **magenergie**. A k tomu nějaká ta přízeň sfér a bohů, které se kapánek vymykají a proto je teď odložíme.
Zranění, únavu a magenergii zatím necháváme existovat, ale jako předzvěst dalších možných změn uvažujeme o změnách v postizích, které za únavu a zranění jsou a které chceme zavést i pro čarování.

Podle původních pravidel, když ztratíš celý řádek životů, respektive dostaneš celý řádek zranění, můžeš trpět postihem až -3. Tak to máš i celý druhý řádek zranění a když i ten zaplníš, tak jdeš k zemi, do té doby s postihem nanejvýš -3. Co je tak magického na té trojce? Proč má chudák na první úrovni postih -3, který ho div že nevyřadí i pro mazání chleba, zatímco hrdina na desáté úrovni ani neví, že je zraněný, než najednou padne v mdlobách?
A tak nás potkal nápad s pevným počtem životů na řádek, respektive bodů zranění, [odolnost neodolnost](http://pph.drdplus.loc:88/#radky_mrizky), a to **šest**. Protože šestka, na rozdíl od trojky, magická v Dračím doupěti je a protože je to přibližně původní půl-řádek, se kerým se beztak [často pracovalo](http://pph.drdplus.loc:88/#stredne_tezke_zraneni_do_ruky_alespon_12_radku_mene_nez_1_radek).

- za každý zaplněný šestibodový řádek zranění, kterým budeš trpět, dostaneš postih -1, bez hodu, a kolik těch postihů vydržíš, tolik vydržíš

Stejně tak to chceme i pro únavu a trochu překvapivě i pro magenergii (kterou bychom nejraději zrušili, ale o tom jindy).

Takže jsi zraněný za patnáct životů? To jsou zaplněné dva řádky (po šesti bodech) a kousek, to máme postih -2 ke všemu. A k tomu jsi ještě unavený za osmnáct bodů únavy? Tak to máme zaplněny tři řádky (po šesti bodech), což je postih -3, celkem tedy -5 ke všemu.

A kde je zakopán pes? V té nule, v tom, jak velký postih uneseš, než padneš.

### Padavka

V původních pravidlech se mnohde uvádí, že ten a ten postih platí [pouze pro aktivní činnosti](http://pph.drdplus.loc:88/#postih_za_unavu), u čehož my jsme už dávno zjistili, že to zní celkem logicky a přitom je to celkem blbost. Příkladem za všechy budiž spánek, kolikrát jsme tak unavení, že nemůžem ani usnout. A přidáme pro jistotu ještě jeden příklad - podzimní rýmička zkosí snáze ty, kteří jsou unaveni.
On totiž i prostý stres dokáže dát dočasně zabrat něčemu tak stálému, jako je hmotné tělo.

- takže většinu postihů chceme změnit na postihy ke všemu, tečka

Vyzbrojeni tímto zjednodušením se můžeme vrhnout na naši nulu, na stav, kdy hrdina padne, a dokud si krapet nedáchne, tak v leže zůstane.
Když totiž jak zranění, tak únava (a brzy snad i čarování) dávají postih ke všemu, tak postihují i vlastnosti samotné - pokud máš stále postih z předchozího počítání, tedy -5 ke všemu, tak jsou o pět menší i všechny tvé tělesné a duševní vlastnosti. Pokud jsi například lidský junák na počátku své zářné kariéry, tedy máš všechny vlastnosti na nule, tak s takovýmto postihem máš všechny vlastnosti mínus pět. To už si koleduje o postel.
Ale pořád jsi ještě nepadnul. Že by nějaký hod na vůli?

Kdepak, žádné hody, alespoň prozatím. Nejdříve najdeme takový stav, kdy jdeš k zemi i kdyby ses na hlavu stavěl. Vlastně jsme ho už našli v [předchozích zamyšleních](2018-08-10-boj.md) a je to -6. Vlastně -7.

Při vlastnosti s hodnotou mínus šest ji ještě dokážeš použít

- se *Silou* -6 ještě uděláš krok, cosi zahulháš, možná zvládneš schod
- s *Obratností* -6 se při pomalé chůzi ještě stihneš vyhnout sloupu
- se *Zručností* -6 se ještě trefíš vydličkou do pusy, byť to nebude na poprvé 
- s *Vůlí* -6 ještě udržíš moč, sotva se tvému tělu jen trochu zachce 
- s *Inteliencí* -6 se ještě rozpomínáš, že šahat na hořící větev pálí 
- s *Charisma* -6 ještě vyvoláváš více lítosti, než odporu

Ale s -7 už ne, při mínus sedmi, ať už je to kterákoli z šesti vlastností, končíš.

- se *Silou* -7 a menší se jen malátně kroutíš na zemi
- s *Obratností* -7 a menší nedokážeš udělat krok, aniž bys nezakopl a nezkácel se
- se *Zručností* -7 a menší si nedokážeš ani utřít nos, natož ze sebe vydat srozumitelnou hlásku 
- s *Vůlí* -7 a menší jsi otrokem svých vjemů, cokoliv tě zaujme tak chceš, cokoli se ti nelíbí tak řveš, ve svém těle neudržíš nic, co chce ven
- s *Inteliencí* -7 a menší reaguješ na podněty, ale nerozeznáš tvary, zvuky, pachy  
- s *Charisma* -6 ještě vyvoláváš více lítosti, než odporu

---

- *předchozí [<< 18. 10. 2018 Představy minulosti - *Hody a dovednosti*](2018-10-18-predstavy_minulosti_hody_a_dovednosti.md)*
