## Pro Sadako

Ahoj, celkově mi ten článek přijde dobrý a pro Drakkar pak jako bonus, že je v něm ženský cit. Hodně článků v Drakkaru se týká vojenské historie, společenských vrstev, staveb a vůbec toho tvrdého chlapského světa, ale psychologických témat je tam jak šafránu, rád bych proto tvůj článek v Drakkaru viděl.

To co bych u článku uvítal a co v něm není, to je jeho členění, rozpad do menších celků, které na sebe navazují, ale přitom jsou nezávislé (protože čtenář je ze všeho nejvíce hlavně lenoch a menší bloky textu s velkými nadpisy pomáhají čtenáři se duševně nadechnout a pokračovat dál).

Vidím tu témata

- *Proč*, proč vlastně o postavě přemýšlet více do hloubky
- *Zrození*, že se má začít od začátku, od prostředí, které ji formovalo v počátcích, kdy ještě nad svým osudem neměla moc, od rasy, která ji postavila jako nicotnou figurku do rozehrané hry
- *Hráč*, kde se zavrtáváš do skutečného člověka, do hráče samotného, aby si uvědomil, kdo je a co mu dává smysl
- *Motivace*, z jakého důvodu postava dělá co dělá, jaký je její vnitřní oheň, který ji nenechá okopávat záhonky na statku a hřebelcovat koně pánům
- *Zkušenosti*, postava už něco je, má povolání, zážitky za které si může sama, první zkušenosti, které jí otevírají svět
- *Jméno*, které dokáže několika málo zvuky prozradit mnoho o jeho nositeli
- *Budoucnost*, apel na hráče, že jeho postava si zaslouží důstojnější existenci, než být jen papír počmáraný čísly

A teď detailněji přímo k tvému textu: 

---

# Postava je víc než součet jejích statů
> Nebyl by nějaký znělejší název? Celé je to o tom, že postava by **mohla** být víc, než součet jejích statů a že to bude lepší, když bude víc dýchat, víc chybovat, víc projevovat svůj charakter, **když** bude hráč chtít. Co třeba *Vdechni život své postavě* nebo *Probuď svého hrdinu*.

Budete hrát RPG. To je pochopitelně skvělé, ovšem potřebujete postavu, což není žádná novinka, nicméně tentokrát nemáte žádnou inspiraci na to, co vlastně chcete, případně byste rádi vyzkoušeli něco nového.  
Předesílám, že následující text se týká backgroundové stránky věci – jak si vybrat statistiky, abyste byli co největší buldozer je věda, ve které se pohříchu moc nevyznám, nebaví mě a ostatně soudím, že takových návodů jsou plné internety.

> Vlastní názor mi přijde hodně důležitý, přiblíží atura čtenářům, takže paráda že se hned v úvodu svěřuješ, jak to máš s hraním ty

Dále zdaleka nejvíc zajímavý může být článek pro ty, kteří rádi „hrají dovnitř“ – tj. v osobě postavy nějak prožívají dění a užívají si její vnitřní pochody, které nemusí nutně okamžitě verbalizovat. A také – mluvím o postavách, které mají nějakým způsobem fungovat kooperativně, na různé extra vyšinuté magory a sadistický úchyly by to chtělo samostatný článek, nadto mám dojem, že takové typy se lépe uplatní jako NPC – ne že by se níže uvedené nedalo použít i jako návod pro tvorbu NPC, pokud se s nimi nějaký GM rád mazlí.

> Osobně mám radši v takovýchto textech tykání, tedy pokud opravdu nepromlouváš k davu. Vyprávěcí hry jsou pro mě ryze osobní záležitost a jakákoli formálnost je mi v nich naobtíž. Ovšem opakuji, že je to můj osobní postoj.

Vytvořit komplexní a zajímavou postavu znamená především položit si spoustu otázek.

> Tahle věta je skvělá, je to taková citlivá příprava na pracnost a zároveň je v tom prostá pravda.

Tedy – koho vlastně chcete hrát? Někdo okamžitě vyhrkne „mága“ nebo „barbara“, ale prosím, abychom nechali firebally chvíli stranou, protože se budeme zabývat především hraním postavy a ne classy. Ptáte se, jaký je v tom rozdíl? Inu, mě by nenapadlo, že by to někdo mohl nevidět, ale mému nejdražšímu Bazimu patří dík za to, že mi to docvaklo, když jsme s ním řešili jeho postavu v jednom silně narativním systému. Postava totiž není přece vnitřně definována tím, že metá kouzla nebo seká mečem a chce porazit hlavního záporáka proto, že je to hlavní záporák, ale tím, proč to vlastně všechno dělá, jak se tím vlastně stala a čeho chce dosáhnout. Postava by tedy měla mít motivaci, která pramení z toho, z čeho ona postava vyrůstá. Pochopitelně, jak člověk hraje, nabalují se další a další motivace, tu více, tu méně silné, které ji ukotvují v předivu světa, ovšem my jsme teprve na začátku a nikoho ještě nemáme.

> Tady se mi líbí, že mluvíš o Bazim. Vůbec nevím o koho jde, ale najednou je ten text osobnější, skutečnější, je vidět, že není vymyšlený na zakázku, ale vychází ze zkušeností.
> Celkově je tohle jako úvod dobré, jen bych oddělil tu poslední větu. Jako čtenář bych si dodýchal fakt, že charakter postavy mi poroste před očima, jak s ní budu hrát... *nádech, výdech*... a teprve potom, jako novou větu, ba nový řádek najednou facka, studená sprcha a probuzení do kruté reality - *jsme teprve na začátku, nikoho ještě nemáme*. 

Takže – koho hrát? A stejně důležitá otázka je, kde ho vlastně chcete hrát? Na jednu stranu se dá hrát dost kdekoli dost cokoli, protože nejvyšším zákonem budiž domluva hráčů a GM a chytře projevené kreativitě se meze zas tolik nekladou, na stranu druhou může být trochu nešikovné stavět si sice výbornou postavu, ale do settingu, kde bude stát jak nahý v trní. Ve střeleném westernu Bunny Express, kde jezdíte na obřích králících a doručujete s nasazením vlastního života skrz prérie poštovní zásilky se bude dobře vyjímat cynický mestic s návykem na peyotl či romanticky rozervaný litevský šlechtic utíkající před domluveným sňatkem, ale těžko ork toužící vyhladit lidstvo, jehož nejčastější větou je „Blood for the Blood God!“ O smutném pohledu na někoho, kdo se v gotickém horroru ze všech sil snaží hrát střelené postavy ala Zeměplocha ani nemluvě. 
Vaší první starostí by tedy měl být setting. Je-li to něco klasického typu WoD nebo D&D, prosvištěte si lore příručky, je-li to setting historický či mýtický, sedněte si na chvíli k wikipedii, je-li to něco, co si váš GM v potu tváře vymyslel úplně sám svou vlastní hlavou, zavalte ho tunou otázek na běh světa. Vaše postava přece musí znát spoustu věcí – jak funguje náboženství, co se uctívá a co se potírá nebo je-li to naopak svět přísně ateistický; existují nějaké rasové, genderové či sociální (třídní) rozdíly a jaké jsou; kdo a jak vládne, jak fungují společenské struktury; na jaké úrovni technického pokroku se vlastně pohybujeme a co je o světě obecně známo i tomu nejposlednějšímu vidlákovi z díry pod kamenem. Pokud začínáte nespokojeně mumlat, že je to moc práce a nebaví vás to, naskýtá se otázka, proč chcete hrát v settingu, který je vám vlastně ukradený. Nebaví vás takové věci řešit vůbec? Nebaví vás ten konkrétní setting? Tohle jsou ovšem otázky, které za vás nikdo nevyřeší a pro potřeby tohoto článku si dovolím předpokládat, že vás setting zajímá a chcete, aby tam vaše postava organicky zapadla.

> Krapet bych tenhle blok žuly a textu rozsekal a zdůraznil, že **sice** se dá hrát cokoli a kdekoli, ale životaschopnější je charakter, který do prožívaného světa nějak patří, namísto lavírování slovy *na jednu stranu... na druhou stranu*. Je to úplná prkotina, ale vnímám to tak, že čtenáře je občas potřeba popostrčit, co je to dobré a co to zlé.

Máte setting a už o něm něco víte – a tím se obloukem vraťme k tomu, za koho chcete hrát, čí oči pro vás budou svět prozkoumávat a jak ho vlastně uvidíte, protože ty výseče se mohou krutě lišit. Pokud si vezmeme třeba steampunkový Londýn 19. století, bude mít vaše postava dost jiné zkušenosti, pohledy a zážitky, když ji postavíte jako bohémského malíře, než když bude třeba hodinářova dcera nebo krysař.

> Tohle vtáhnutí do postavy je skvělý, *čí oči budou pro tebe svět prozkoumávat*...

A teď dorazíme k velmi záludnému dotazu na hráče – kdo jste vlastně vy a kolik ze sebe toho ze sebe do své postavy dáte? Protože každá postava nějak odpovídá hráči, na vás je, co ze sebe vytáhnete a jak to případně převrátíte, ale dost pravděpodobně to vždycky v mnoha ohledech budete vy. Hrát někoho, kdo se vám téměř v ničem vůbec nepodobá, je zbytečně těžké a v dlouhém běhu únavné. Pokud k tomu nemáte žádný zvláštní důvod (nebo to není CP, jehož investice do hry je výrazně nižší než u hráče), dovoluji si skromně poradit, abyste si to spíš nedělali. Třeba já některé archetypy zásadně nehrávám, protože jsou se mnou dost v opozici a lezou mi na nervy. Hra má být zábava, ne soustavné utrpení, byť se nám GURPS snaží namluvit opak.

> Vyvaroval bych se soudu *~~zbytečně~~ těžké*. Těžké to asi bude, málokdo je takový chameleon, že odehraje v pondělí kurtizánu a v sobotu kněze, ale jestli zbytečně, to už je otázka, kdo si to nezkusí, neví. Ovšem líbí se mi ta skromná rada, je to zase takové osobní, mám pocit, že nečtu návod, ale zpověď někoho, kdo to zažil.

> S těmi GURPSy... nešlo by to říct osobněji? Něco jako *byť se mi GURPS snaží namluvit opak*, protože takhle to zní hodně útočně, že GURPSy jsou peklo pro každého, bez výjimky.

Máte v sobě nějaký aspekt, který je vám milý, ale moc ho neprojevujete, protože tu pro jeho plné rozvinutí není moc místo? Nebo moc dobře víte, že by to nebylo zábavné žít, ale bylo by to zábavné hrát? Hodí se to do settingu? Výborně, můžete si na něm začít vyrábět postavu. Netřeba se stydět, všechno se dá schovat za ni – patos, exaltovanost projevu a sklon k romantickým výlevům, brutální cynismus, lehká naivita, sladká chapadla šílenství – to všechno bude vaše alter ego, pořád jen kus vás samotných, ne úplně vy sami, ale část, kterou jste si zvolili ke hraní. Nebo naopak hrajete rádi někoho, kdo je vlastně dost jako komplexní vy, ale o něco víc epic? Proč ne! Kde jinde, než v RPG si můžete užít ten skvělý pocit, že jste hrdina? Nebo chcete se svou postavou vlastně sdílet jen určité hodnoty a jinak to bude třeba někdo z oblíbeného anime nebo třeba nějaký reálně historicky existující člověk? Opět, proč ne? Proč se omezovat? Vezměte základ, jakýkoli, který nějak ve vás je a s vámi souzní a na něj navěšte fangličky. 
> Tohle je dobré, ale úplně si to koleduje o nějaký miniúvod, myšlenkový most, protože takhle je to až násilná změna zaměření oproti předchozímu odstavci, co něco jako *Zkus v sobě tu postavu najít. Máš v sobě nějaký aspekt...*

Jaké? Inu, to záleží. Jsou věci, které si můžete prostě vybrat jako čistě vrozené, třeba pohlaví, sexuální orientaci, stavbu těla, ale se zbytkem se dá dost čarovat. Třeba v tom, jaká je vaše herní rodina a odkud pocházíte a jaké byly vlastně události, které vaši postavu tvořily. Bohémský šlechtic se sklony k sebepoškozování za sebou může mít krutého odmítajícího otce, šílenou matku, na souchotiny zesnulou sestru, školní šikanu a tragickou lásku. Upjatý vědec může mít hrdinného bratra-vojáka, kterého mu všichni celý život předhazují a on se rozhodl, že všem ukáže, že mozek mocnější meče. Už jen tím, že postavě načrtnete určitý typ pozadí určuje, jak bude v některých situacích reagovat, jaké budou jeho postoje k věcem jako důvěra k ostatním či vztah k osobnímu vlastnictví, úcta či odpor ke straně, vládě, králi a náboženství, jeho styl vyjadřování, znalost určitých specifických prostředí ve hře, v čistě narativním hraní i jeho schopnosti a vědomosti jako takové. A pochopitelně se tu objevuje plocha k umístění spousty malých tahů štětcem, které budou celou postavu dokreslovat – otravné zlozvyky, zvrhlé neřesti, oblíbené průpovídky pramenící třeba z toho, že moc čte staré knihy, obsesivní záliba v nějakém historickém období, přívěšek, který z nějakého důvodu nikdy nesundává… fantazii se meze nekladou. 

Tedy máme setting, něco o něm víme, máme postavu, která má nějaký vlastní příběh – a jaká je její motivace pro účast na zběsilé výpravě za záchranou světa nebo třeba za banánovým daiquiri? Kromě očividného, že chce zachránit svět nebo si dát banánové daiquiri. Proč nepokrčí rameny, neusoudí, že ji tohle všechno vlastně nezajímá, ostatně by u toho mohla chcípnout a radši nechá konat jiné? Mohlo by to vypadat absurdně, přece hrajete proto, abyste si zahráli, takže jaképak copak, ale vytvořením nějaké hlubší motivace si můžete do hry dodat další velmi zajímavou a zábavnou linku. Co vaše postava vlastně chce? Je prostě zvědavá? Chce se někomu nebo před něčím prokázat? Je osamělá a družina jsou vlastně první lidé, které může nazývat přáteli? Je naprosto vyhořelá a přeje si už jen při něčem významném zemřít? Čichá v záporákově doupěti šanci pro objevení nových a netušených drog? Zkuste se nad tím chvíli zamyslet. Jasně, všichni chceme zachránit svět, protože další jen tak nedostaneme (dobrá, tohle ovšem v RPG nutně platit nemusí), avšak dodáním jemné linky něčeho striktně osobního se celá hra rázem stane o kousek zajímavější a hlubší. Nemusí to být nic strašlivě osudového a temného (ale samozřejmě může), stačí drobnost, malá nitka v tapisérii celého příběhu, která celému ději dodá nečekaný drive, minimálně ve vaší hlavě. 

Teprve teď se dostáváme k otázce, co bude vaše postava vlastně dělá, jaká je její výše zmiňovaná classa. Bude snad botky šít, hoblíkem se ohánět, preclíky motat, pivko točit či dlažební kostky do obrazců rovnat? V ideálním případě jste si pomocí backgroundu vytvořili základ pro výběr povolání – teď se zbývá zamyslet nad tím, proč se chce vaše postava věnovat právě této profesi a jak se v rámci mantinelů vašeho světa k ní mohla dostat. I z toho se dá vyrobit zajímavý střípek do jejího příběhu, další tah štětcem, který vytváří komplexní a živoucí bytost. A pochopitelně, i nějaký úspěch v rámci povolání může být součástí klubka motivací, které postava má k tomu, aby procházela hlavní dějovou linií – ať už je to třeba mystická cesta v rámci kultu nebo shánění prastarého grimoáru, je to další způsob, kterým si můžete z postavy udělat unikátní stvoření s vlastními sny a cíli. 

Ještě zbývá postavu pojmenovat, což je další věc, která se odvíjí od zvoleného prostředí; odehrává-li se děj RPG v období Sengoku, bude postava jménem Karel Spinola vypadat poněkud divně, nebude-li to jezuitský misionář, ale budoucí šógun. Jméno může být velmi zvláštní a v daném světě neobvyklé, ale neměl by ho nosit člověk, který tam zapadá. Další úroveň je, když chcete, aby jméno nějak vyjadřovalo osobnost vaší postavy. Já si vyloženě potrpím na tzv. mluvící jména, ergo používám velmi často slovníky různých ne úplně obvyklých jazyků, nebo tyto velmi praktické stránky [www.behindthename.com](https://www.behindthename.com/)

> To je přesně to, co dělá každý text o ždibíček lepší, zkušenosti a hodnotné informace. Že dobré pamatovat na to, že je výběr jména důležitý, ale stejně důležité je mít nástroj, který nám s tím pomůže, takže paráda.

Takže máte postavu, její motivaci, minulost, povolání a jméno – a už vám jen zbývá vytvořit její budoucnost. Tedy směle do toho!

> Končí to jako návod a já návody nerad, mám raději rady a zkušenosti, takže osobně by mi byl příjemnější závěr ve smyslu *Minulost i budoucnost své postavy máš ve svých rukou, jen je vytvořit. Tedy směle do toho!*


---

V celém textu je pak jeden styl, který mi osobně není moc po chuti a to je styl příspěvků RPG fóra, ve kterých se to hemží anglickými názvy a zkratkami. Ty tu často používáš staty a bacrkground a setting a classy a podobně, což mě odtrhuje od citlivého tématu a vrhá mě to do technické debaty, kde se postava stává výsledkem kombinací pravidel, nikoli živoucí bytostí. Na druhou stranu... je v tom kus osobitosti, prostě takhle mluvíš, ve světě anglických hesel žijí tvoje postavy a je to takhle pro tebe zřejmě samozřejmější.
Takže to nechávám na tobě, jen jsem ti chtěl říct, že některé hráče to rozptyluje.

Díky za tvou snahu, Kostřivec