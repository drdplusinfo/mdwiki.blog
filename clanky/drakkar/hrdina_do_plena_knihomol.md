# Hrdina do pléna - Prosťáček knihomol

V Durinu je hej. Svoboda slova, vyznání, obchodu i rasy. Durin je zároveň jak nekonfliktní, tak i nepoddajný, takže války se sousedy se odehrávají u tvrdých dubových stolů tvrdými argumenty pro dubové palice agresorů. Obvykle Naibry.
A jestli někde přeskočili ten vývojový stupeň společnosti, ve kterém se upalují čarodějové, tak v Durinu. Není tak divu že je centrem vědění, obchodu a ruku v kapse i majetku.

Šlechtické rody mají v Durinu dlouhou historii, jelikož kde není konflikt není změna. Mnohým to vyhovuje, někdo tím trpí, obzvláště když sestřenice z otcovi strany si vezme bratrance z pátého kolene a to v osmé generaci za sebou, takže se pak rodí osoby rozumu povadlého.

Jeden takový osůbek veskrze zámožného a jindy značně cizoložného hraběte, narodivší se po hladu příbuzných po mužském oficiálním následovníku jako druhé z vícevaječných dvojčat a tudíž jaksi na druhé koleji, se od mala snažil mít starosti převážně zcela odlišné od ostatních. Běžné problémy ho unavovaly, konflikty nechápal, politika ho mátla, obchodovat uměl jen za plnou cenu a koně považoval za tvora odsouzeného za svou omezenost trpět coby sluha. Inu šlechtic k pohledání.
Rodiče mu jeho podivínství trpěli, přeci jen to byl jeden ze dvou jediných uznaných dětí a navíc jeho o pět minut dříve zrozený bratr jim všechny ty nedostatky hravě vynahrazoval.
Kde bylo potřeba tak snílkovi umetali cestičku, když si zrovna umanul že se chce někam dostat, popřípadě zametali co zanechal při nerozvážných politických debatách a obchodních přehmatech.

Jedno mu nikdo upřít ale nemohl, a to byla jeho síla vůle. Jakkoli byl nekonfliktní, bezstarostný a mnohdy netečný, tak když se zařekl, šel za cílem tak dlouho, dokud i jemu nedošlo, že vyhlídnutá zeď je opět příliš tlustá a svou hlavou ji neprorazí. A tak zkusil šermířství, ze kterého si odnesl mnohé šrámy, divadelní postoj a nekončící posměch dam i vrstevníků. Také přes rok jezdil parkur, kde zjistil, že rychlí koně si lámou nohy a jdou do salámu, kdežto pomalí valachové, kdyby závod trval dost dlouho, by mohli kontumačně vyhrávat, což jaksi nedošlo pochopení ani u diváků ani u soupeřů. Prošel také kurzem mořeplavce a na výbornou složil kapitánské zkoušky, než objevil, že jeho mořská nemoc je to jediné, co po něm mezi námořníky zůstane legendární. Jako historik dokázal vstřebat závratné množství letopisů, které ale nikdy nedočetl, protože každá kronika v každém vydání se mu zkazila ve chvíli, kdy v ní objevil opakující se šarvátky a války bez valného důvodu. A tak skončil u magie.

Během pár let vystřídal několik univerzit, dokud nenašel takového učitele, který strpěl jeho horší chápavost a naopak dokázal ocenit důslednost a píli, který se mu nesnažil vysvětlovat válečnou historii kouzel ani jejich bojové možnosti a hlavně kterému dlouhodobě stačila suma "na podporu inteligence Durinského království", jak nadepisoval jeho movitý ale s ubývající trpělivostí pro nezdařeného synátora krapet lakomý papá šeky pro lektory i rektory. Během studií čar a kouzel v sobě objevil jediný skutečný strach, jaký kdy poznal, a to z teleportace - přenos na dálku musí zákonitě znamenat smrt na začátku a zrození kopie v cíli, to dá rozum.

A tak nám vyrostl klidný, sečtělý kouzelník s vnitřní touhou udržet vše tak, jak je a nebo alespoň tak, jak má být. A poté, co požádal otce o drobný příspěvek na závěrečné zkoušky, který mu ale otec odmítl věnovat, jelikož zahrnoval nemalý poplatek za vynechání mnoha standardních předmětů, načež mu synátor odvětil, že zkoušky už bohužel dokončil a suma je tak vlastně dluhem, byl otcem vyděděn.

Teprve v této době, kdy přestal být chráněncem šlechtické smetánky, objevuje zákeřnosti a krutost světa za růžovou oponou a zjišťuje, že svět není dost v pořádku. Ne tak, jak by měl být. Jak by mohl být.

Atributy:

    sečtělý a slušně vychovaný, od obchodu, po politiku, stolování, mořeplavbu, šerm, rytířské ctnosti, trubadúrské balady, krasopisné žádosti na ta správná místa a tak všelijak podobně vznešeně
    tělesně poněkud zanedbaný, pohyb nechává na koni, chůzi prohlašuje za běh i sprint, podle potřeby, ale líný není
    nekonfliktní a klidný
    cítí co je správné a pokud vidí cestu míru, zařídí aby to správné zůstalo, nebo se správným stalo - jsou ovšem případy, kdy nejde jinak a mír je slovem z budoucnosti
    všežravec - jakkoli mu u knížecího stolce podstrojovali, během studií se naučil přežívat na chlebové kůrce a jak zjistil, jeho tělo dokáže strávit prakticky cokoli
    pomalý
    s pevnou vůlí až tvrdohlavostí
    krapet naivní až hloupý
    duševní dříč
    s jediným známým strachem - z teleportace
    chudý - otec zaplatil jeho poslední dluh na univerzitě, daroval mu valacha stářím skloněného a dětskou dýku s erbem prababičky, který si nikdo nespojoval se současným rodem

Schopnosti:

    kouzelník (bez jediného útočného kouzla, zatím)
    šermíř (s natolik dodržovaným rytířstvím, až je v praxi nepoužitelný)
    jezdec (krokem lze cválat i tryskat, vše je relativní - stačí počkat až se ostatní koně unaví - a tažní valachové mají nejpohodlnější záda)
    šlechtic (i když neobratný v mluvě a bez citu k náznakům v tónu a narážkám, v etiketě se vyzná)
