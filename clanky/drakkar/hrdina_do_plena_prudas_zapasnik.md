# Hrdina do pléna - *Pruďas zápasník*

V Naibře se život s člověkem nepáře. Většina obyvatel jsou nevolníci a od šestnácti musí narukovat a celých šest let se kroutit v uniformě. Když už je někdo šlechtic, tak má beztak vojenskou hodnost a související povinnosti a to nehledě na věk (byť to při prvním pohledu vypadá obráceně, že k frčkám se dává titul zdarma). Loupežné útoky v pohraniční musí odrážet vesničané sami, jelikož jsou obvykle pod rozlišovací schopností velitelů s modrou krví.
Spousta mladých tak pošilhává po cizině, ale ve věku kdy je pálí rodná císařská hrouda nejvíce jsou vázáni u vojska a dezerce se trestá šibenicí.

V západní Naibře lze potkat známého lamželeza a zápasníka, který přes den dobrovolně láme kámen s otroky a nevolníky, přestože mu věk již ohnul hřbet a za dobré služby vlasti již řádku let nevolničit nemusí, ovšem zocelen tvrdou prací láme po večerech záda zdatných vyzyvatelů i srdce křehotinek. Domů nemusí, všechny ženy mu dávno utekly pro jeho prudkou povahu a o děti se nestará, přestože jich má pěknou smečku.

Jeden ze synů po něm podědil téměř všechny vlastnosti, od silných paží po horkou hlavu. A po mámě nechuť k vaření a chuť k jídlu, zbrklost a neposednost. A po dědovi křivý nos a lehké spaní. A po babičce z matčiny strany strach z vody. A po bůhvíkom splávek že by leckterý trpaslík mohl závidět. Jen kdyby ho císařství tak nedusilo zákazy a povinnostmi...

A tak není divu, že při hledání dobrovolníků pro záškodnickou akci na území Durinského nepřítele, který stále naslouchá, ale na víc se nezmůže, se horkokrevný mladík se zvyšujícím se odporem ke všemu císařskému přihlásil tak rychle, že ho zapsali třikrát. Omluvou zodpovědné osoby budiž skutečnost, že mladík neumí psát, číst a na počty ho taky neužije. A kdo si má ty tuctové ksichty pamatovat, že ano.
Takto byla poslepována skupina horlivců, které navlékli do nejreprezentativnější výstroje, jakou mohlo císařství postrádat, toho s největší hlavou jmenovali desátníkem, protože jedinému byla zdobná helma a se sporými instrukcemi je vykopli do akce.

A tak banda zkušenostmi sotva líznutých mladíků s hlavami vylepanými i vypatlanými rázuje krajinou, s cílem dobít hlásku za čárou, v početní převaze jak mravenci na housenku, s výbavou lesknoucí se novotou a řečmi o tom, že jdou zjevně na přehlídku místo na steč, ve formaci připomínající stádo muflonů organizované předpovědí počasí. Leckdo z nich si potajmu spřádá plány na útěk, jelikož jak známo Durin zajatce vyměňuje jen zřídka a navíc, vojáka dělá uniforma a ta se dá sundat rychle.

Jen kdyby jim tak souvislosti docházeli rychleji, mohlo jich přežít více...

Atributy pruďase zápasníka:

- zbrklý
- silný
- odolný
- agilní
- bez zájmu o historii a psané vědění
- hyperaktivní
- zvyklý starat se o ostatní (spousta mladších sourozenců)
- zvyklý tvrdě makat bez keců i za hranicemi možností (otec, sourozenci, armádní výcvik)
- s odporem k císařství a velkým institucím, pochybovačný ke všemu s titulem
- s chutí k jídlu kdekoli, kdykoli, v jakémkoli množství
- umí držet hubu a krok, jen neví, kdy zastavit

Dovednosti pruďase zápasníka:

- trochu meč a štít, lehce kopí, mírně zbroj
- dobře Naiberština (se západním přízvukem), poněkud podprůměrně Durinština (což je i oficiální jazyk Sobamu a neoficiální Zahory)
- dobře boj beze zbraně
- vůbec neumí plavat, číst či psát, ani vařit
