# Hrdina do pléna - Slečna v kalhotách

    Do Og'Amatu se nechodí. A když, tak se nevrací. A když, tak se o tom nemluví.
    Není prokletý, není bez života, přesto se ho okolí straní a Naibra ba že bojí.

    V západním Sobamu se čas od času objeví zbídačený love, jJednou člověk, jindy půlelf, zřídka kroll, v nejbližším hostinci složí ohromující náklad nevábných koží, prodá ho prvnímu zájemci, spije se do němoty a sotva se trochu probere, odejde neznámo kam.

    Polesný z hranic Sobamu s Og'Amatem ví své a co neví, do toho mu nic není. Radši. A co ví, to se snaží zapít.
    V celém Og'Amatu je složitá a křehká hierarchie klanů, rodin, společenství a organizací, mnohé napříč rasami, jejichž nerovnováha se urovnává vnitřními spory a soudy, aniž by navenek dal konflikt o sobě vědět.
    Dvakráte se pokusila Naibra uzmout část Og'Amatu pro sebe v domnění, že takové soužití je složité a nefunkční, dvakrát po sobě poznala soudržnost Og'Amatských, kteří se bránili bok po boku jakoby celá léta nic jiného necvičili.
    Durin jen jednou vyslal agenty k destabilizaci Og'Amatu, do měsíce mu Hodské knížectví bojkotovalo výnosné severní plavební trasy, aniž by příliš rozebíralo tajemné byť výmluvné "Z důvodu negativního vlivu Durinu na důležité zdroje knížectví".
    Polesný sám v Og'Amatu prožil dětství, ale elfí rysy po otci raději skrýval. Nechával si své tajemství jen pro ty, kteří potřebovali pomoci. Tak jako on před lety. Tak jako ona nyní.

    Bylo jí jedenáct, do roka se měla stát ženou, posvátní Ebrové ale opět zasáhli do života jejího klanu. Otec s bratry padl při obraně vesnice, překvapeni zoufalou zuřivostí přízraků svatých.
    Poslušna dávným zvykům pohřbila jejich těla daleko od jeskyně Stínů, aby si les vzal co před léty dal. Jejich duše nebylo třeba připravovat, Ebrové si je odvezli.
    Vesnice ji beze slova přijala za hlavu rodiny, matka byla stále na Ga'rob Zudaghur a sestry musely být ochráněny, než přijde čas. Odňala vlasy, upravila bratrovu výzbroj a příštího týdne již na slavnosti Strážců supěla mezi ostatními muži a za hlasitého skandování sester a blízkých přátel její rodiny nosila ploché kameny z řeky na malý Zudaghur. Nikdo se nevysmíval, že unesla zdaleka nejméně, že musela přestat jako první, že mezi funěním mužů její hlas zněl pisklavě a narušoval chlapskou energii. Byla Uba, žena s maskou muže, zastupující silné pohlaví v rodině.

    Po sedm let rokoval s muži v Síni, měsíc co měsíc pomáhal zatěžkávat místní Zudaghur, lovil dál než se kdy odvážila jako žena, nořil se pro klece s raky hlouběji než kdy jako žena odlupovala škeble, pil výluh z mutaky, jejíž zápach ji dřív odpuzoval. A stýskalo se mu po matce.

    Osmým rokem, kdy proměnil poslední sestru a opět náležitě zmenšil chýši, ponechávajíc jen své a matčino lůžko, dospěl k rozhodnutí. Z oštěpů vzal jediný, z nožů dva, ze zásob jen sůl a čutoru z dýně a vydal se za matkou, hledat její Ga'rob Zudaghur, jakkoli cítil, že se tím dotkne tabu.

    O rok později, vyzáblý, pomatený, s duší vytrženou z tradic a klanového teritoria se vrátil. Aby našel vesnici prázdnou, bez Zudaghuru. Matka se vrátila. Zatímco ji hnán tesknotou hledal, dokázala projít svou Ga'rob a odvést celý klan. Měl by být pyšný. Měl by se bít do hrudi a řvát nadšením. A tak řval. A bil se. A brečel. A válel se v prachu. A štkal a vzlykal. A snažil se utopit. Až zafňukala.
    Přišla o všechno, nedbala tradic a za trest zůstala sama. On byl zatracený a ona zapomena. Stala se zvěří.

    Vypotácela se z lesů, klopýtajíc po hrubě dlážděné stezce vstříc těm, co neví. Záda ohnutá pod nákladem kůží, které vymění za nápoj zapomnění. A až ho vypije všechen, nechá se přijmout světem bez paměti. Ten její už na ni zapomněl.
    V mírném stoupání, opřena o zkřivenou, o život zápasící břízku, ji potkal polesný. Jen letmo si krollici změřil pohledem a beze slova, bez gest ji podal svůj měch. Smrděl zapomněním...

Slečna v kalhotách, atributy:

    mrštná
    soběstačná
    znalá mužského světa a rozpačitá z ženského
    se silných dechem a slabší vůlí
    depresemi se propíjí

dovednosti:

    lovec a stopař
    znalá oštěpů a kopí
    ví mnohé o fungování světa jako celku (ale nemluví o tom)
    jen z doslechu zná "obyčejný" svět mimo Og'Amat
    durinštinou umí zatím jen "brý den" a "kuju" a naiberštinou pouze "nevíš čí máš duši" a "zdechni si"