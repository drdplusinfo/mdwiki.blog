# Hrdina do pléna - *Troškař obuvník*

Sobam je tak trošku zapšklý kraj. Honosí se bohatou a epickou historií, ale dnes se na ní vzpomíná jen u piva. Je ve všech směrech nezávislý, přesto mu vyhovuje být provincií Durinu. Obyvatelé chodí s hlavami zdviženými, ale ne zas moc, aby si to Durin špatně nevyložil a někam je nezaložil. Naibry se nebojí, ale jak Durin řekne, posílají proti ní materiální i lidskou výpomoc v uspořádaných šicích.
Taková je to krásná, lehce zaprděná, okatě nezajímavá zemička, užívajíc si klid a nezodpovědnost podřízeného.

V severní části Soabmu, což je pravda stále pod Durinem, pod Zahorou, pod Naibrou a vlastně vůbec pro všechny ostatní pořád na jihu, je malá víska, jejíž základ blahobytu spočívá v občasných karavanách s přerozličným zbožím od pobřeží pro jižní Durin a s místními výrobky z obou stran hranice. Ale hlavně v tiše ignorovaném, nebo lépe řečeno dobře řízeném pašeráctví, ze kterého si na své přijde každý v onom černém obchodím řetězci.
    V takovém prostředí je těžké vyrůst jako spořádaný, pracovitý občan vážící si práva a zákonů nade vše. Každý kdo tu krade, nebo nedejbože jenom lže, či snad dokonce pouze špatně vidí na čísla, je naprosto nevinný. Nebo byste chtěli obviňovat žáby, že umí plavat, když se rodí ve vodě?

Každoročně se v této vísce koná turnaj, ve kterém pořadatelé se šouravým krokem, pronikavým pohledem a pohybem mimo slunná prostranství vyhlašují úkoly pro přihlášené opovážlivce prověřující postřeh u nebezpečně rotujících figurín, mrštnost jejich těl na terénní dráze, cit prstů u rozmanitých uzlů i bystrost mysli u šifrovaných zpráv. A do soutěže se hlásí i oni sami, čímž je obvykle o vítězi rozhodnuto předem. Tato podivnost obvykle odradí či zpětně popudí zvědavce z řad cizinců, ale místní si akci užívají plnými doušky, z čehož nadmíru šikovně profitují prodejci všelikých kapalin ze širého okolí. A pokud je nějaký šťastlivec nezvykle úspěšný, kdejaká teta se s takovým pouští do usměvavé řeči plné narážek na kariérní růst.

Samozřejmě, kde jsou schopní lidé, tam jsou i neschopné oběti, které si berou neúspěch příliš osobně. Jednomu takovému, kterému se nedostávalo sebereflexe, zkrachovala společnost v níž byl majoritním vlastníkem. Tedy až do doby, než ho zrujnovala clo neplatící konkurence. Tehdy se rozhodl, že svůj pocit křivdy zataví pomstou. A protože to byl člověk trpělivý a chytrý, byť poctivý zároveň, vymyslel ďábelský plán, který pojmenoval podle svých osobitě vynalezených názvů pro zloděje a podvodníky, troškaře.

Svého nevlastního syna, kterého vychovával po rozchodu se ženou tak nějak ze setrvačnosti, začal potajmu učit způsoby, jak odhalit slabiny v blíže nespecifikované organizaci, získat důkazy o její podvratné činnosti a tím ji srazit na úroveň cestáře po záplavách.
Sedm let, každý sudý víkend, krůček po krůčku pilovat svůj nápad a přeléval své myšlenky do hocha. Posílal ho na sportovní tábory, do krypografických kroužků, k maskérovi na zkušenou, nakonec i na onen proklatý turnaj. Za celých sedm let si všímal, jak se kluk zlepšuje, jak chodí rozzářený kdykoli se naučil něco nového. Bez povšimnutí však zůstala jediná, malinkatá drobnost. Tomu klackovi byl jeho plán úplně ukradený.

A tak celkem spořádaný hoch, kterýžto ve dvanácti uměl psát ledva číslice, trhavě číst z odrbané sbírky letních básní a dobře podbíjet panské střevíce a stříhat kůži na dámské lodičky v mámině ševcovstí, dokázal v sedmnácti dekódovat abru z hlavy, šídlem strefit holuba v letu na deset kroků, s dvojitou dratví překonat třímužnou zeď pod pět vteřin a do hodiny se namaskovat tak, že mu vlastní matka vykala a brala míru na střevíček.
Když si pak mamka na stará kolena našla ještě staršího ovdovělého dráteníka, ale zato s kupou děcek a na to jen o pár měsíců později na něj zamrkala postarší madame na turnaji hbitých prstů, příliš neváhal.
Jen měl jaksi problém, aby mu zadávané úkoly nebyly úplně ukradené...

Atributy:
 - hbitý, lehkonohý, krapet vyzáblý
 - se silnými prsty, schopný uvázat či rozvázat kdejaký uzel, přelézt leckterou zeď, udržet se na tenké římse
 - se slabostí pro tvrdě pracující, bez zájmu o budižkničemy a pomstu
 - s citem pro dobré boty, bez citu pro složité plány
 - rád by našel vlastní trasu na paš a osamostatnil se, podřízenost mu není moc po chuti
 - každého úředníka považuje za ruletu, na kterou se musí jen vsadit dostatečná sumička, aby se investice vrátila
 - příslušníci armády jsou pak podle něj ochočení ťulpasové, kteří vyžadují, aby na ně někdo řval rozkazy, jelikož bez nich ani nevyjedou ze dvora

Dovednosti:
 - zámky, kapsy, zdi, nic není problém
 - v sebeobraně dokáže házet kdejakou zbytnost, kličkovat v nahuštěném prostoru
 - vcelku dobře luští kódy, umí se maskovat, padělat doklady i vyrábět různé drobnosti
 - popravdě se moc nezajímá co je mimo Sobam, ani zeměpis, jazyky či dokonce snad historie ho moc neberou
 - v životě zabil jen sedm holubů, tři krysy, jednoho králíka a kolem dvou set krůt