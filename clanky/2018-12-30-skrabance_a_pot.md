# Škrábance a pot

*30. 12. 2018*

> "Nemohu vám slíbit nic než škrábance, krev, dřinu a pot!"
> "A slzy Vincku, slzy!"
> "A některým i slzy."

Zjišťování postihů se nám ustálilo na [zaplněných řádcích *Únavy* a *Zranění*](2018-10-22-nula.md#Nekonečný_začátek) a zároveň jsme v *Únavě* našli [platidlo pro odolávání postihům](2018-11-30-unaveny_vul.md#Závěr) a během přemýšlení nad tím vším jsme se několikrát unavili, odfrkli si, vysílili se, odpočali si, zamrkali únavou a civěli do dálky, až únava zase odezněla, až nám došlo, že žijeme převážně v únavě malé, až žádné a jakmile se začne o slovo hlásit postih, hned se začneme flákat, aby ta otravnost zmizela. Tedy alespoň někteří z nás.
Ignorujme teď ale nářky unavených otců a zamysleme se nad chvilkovou únavou, která nás doprovází životem jako věrné Jojo, pulzující sem a tam, ale stále na blízku.

Vycházíme z prostých zážitků, kdy se kolikrát uženeme jak psi, ale po chvíli funění setřepeme pot a cítíme se tak čerstvě, že můžeme celé to martýrium podstoupit znovu. Nejdříve tedy přesáhneme určitou hranici, za kterou už cítíme osten *Únavy* a o slovo se přihlásí citelný postih, abychom po chvíli odpočinku přešli onu hranici zas zpět a po delší chvilce až na samý začátek.

Podle našich zkušeností dokážeme správným dávkováním námahy a odpočinku zůstat čilí téměř celý den, ovšem jakmile se začneme snažit přes moc a naložíme si větší námahu na úkor klidu, tak se naše únava přehoupne do míst, ze kterých se zpět hrabeme několik dní.

## Chvilková únava

První postih za únavu dostaneme při zaplněném prvním řádku *Únavy*, který je tím naším zmiňovaným Jojem, tedy krátkodobou únavou, nebo lépěji *Chvilkovou únavou*.

*Pokud máš v prvním řádku pouze **chvilkovou** *Únavy*, tak by to mělo ovšem znamenat, že ti po **chvíli** zase zmizí, ne?*

Potřebujeme tedy zavést rychlé odbourávání *Únavy* z prvního řádku, kdy ti krátký odpočinek celý ten první řádek *Únavy* smaže a ty budeš zas čerstvý jako rybička. Tedy, pokud ti *Únava* z prvního řádku už nepřetekla dál, protože té další, **hlubší** únavy se už tak snadno nezbavíš, na to budeš potřebovat delší leháro, ovšem první řádek *Únavy* ti bude po chvíli mizet pořád, ať už máš hlubší únavu jakkoli velikou.

*Vážně? A z únavy nemám postih k odpočinku?*

No dobře, dobře, to vliv mít bude, ale to už se dostáváme k času, který na efektivní odpočinek potřebuješ a to bude na pořadu dne až za chvíli.

První řádek *Únavy* ti tak bude dělat jakýsi polštář, nárazník, který tě ochrání před hlubší únavou při nárazových, krátkých vypjatých akcích, ať už to bude úprk před funícím býkem, nebo sprint za nabodnutým kamarádem vlajícím za ním.

A když už jsme přemýšleli o *Únavě*, tak jsme si vzali na mušku i *Zranění*, protože ty dvě metriky jsou si podobné jako vejce vejci.

## Povrchové zranění

Když proletíš šípkovým keřem kvůli shnilé třešnové větvi, narazíš si palec o pařez skrytý v ostřici, či ti záda zmaluje nejdřív sadař a potom hbitější z rodičů, tak po chvíli to všechno odezní. Možná něco oteče, zmokvá, na omak to bude bolet, ale žádná tragédie se konat nebude. A když se porveš se svým sokem, tak bitka obvykle skončí po krátké tahanici a několika málo ranách, po kterých nezbude ani ta sexy jizva, prostě to utnete ve chvíli, kdy jeden z vás začne mít pocit, že by to celé mohlo skončit hůř.

Tou hranicí je, stejně jako u *Únavy*, první řádek a stejně jako u *Únavy*, tak i u *Zranění* tenhle první řádek zmizí jen o něco pomaleji, než se objevil. Tedy pokud si najdeš čas na odpočinek. Další řádky *Zranění* už samozřejmě půjdou hlouběji, těch se nějakým sluněním na mezi nezbavíš.

---

- *předchozí [<< 7. 12. 2018 Představy minulosti - Poslové](2018-12-07-predstavy_minulosti_poslove.md)*
