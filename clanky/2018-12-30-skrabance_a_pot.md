# Škrábance a pot

*30. 12. 2018*

> "Nemohu vám slíbit nic než škrábance, krev, dřinu a pot!"
> "A slzy Vincku, slzy!"
> "A některým i slzy."

Už se nám ustálil [začátek *Základních vlastností* na šestce](2018-10-22-nula.md#Závěr) a v *Únavě* jsme našli [platidlo pro odolávání postihům](2018-11-30-unaveny_vul.md#Závěr) a během přemýšlení nad tím vším jsme se několikrát unavili, odfrkli si, vysílili se, odpočali si, zamrkali únavou a civěli do dálky, až únava zase odezněla, až nám došlo, že žijeme převážně v únavě malé, až žádné a jakmile se začne o slovo hlásit postih, hned se začneme flákat, aby ta otravnost zmizela. Tedy alespoň někteří z nás.
Ignorujme teď ale nářky unavených otců a zamysleme se nad chvilkovou únavou, která nás doprovází životem jako věrné Jojo, pulzující sem a tam, ale stále na blízku.

## Dočasná únava

Vycházíme z prostých zážitků, kdy se kolikrát uženeme jak psi, ale po chvíli funění setřepeme pot a cítíme se zas čerstvě, tedy dokud nepřesáhneme určitou hranici. A tou hranicí jsme určili první řádek *Únavy* a prohlásili ho za krátkodobou únavu a po chvíli přemýšlení jsme ji ještě přejmenovali na *Dočasnou únavu*.

Pokud je v prvním řádku *Únavy* pouze dočasná únava, tak by to mělo ovšem znamenat, že po chvíli zmizí.

Chceme tedy zavést rychlé odbourávání *Únavy* z prvního řádku, kdy ti krátký odpočinek celý první řádek *Únavy* smaže a ty budeš zas čerstvý jako rybička. Tedy, mohl bys být, pes je totiž zakopán v tom **prvním** řádku, protože když ti *Únava* z prvního řádku přeteče dál, tak té **další** se už krátkým odpočinkem nezbavíš, na to budeš potřebovat delší leháro, ovšem první řádek *Únavy* ti bude po chvíli mizet pořád.

První řádek *Únavy* tak bude dělat jakýsi polštář, nárazník, který tě ochrání před velkou *Únavou* při nárazových, krátkých vypjatých akcích, ať už to bude úprk před funícím býkem, nebo sprint za nabodnutým kamarádem vlajícím za ním.

A když už jsme přemýšleli o *Únavě*, tak jsme si vzali na mušku i *Zranění*, protože ty dvě metriky jsou si podobné jako vejce vejci.

## Dočasně zranění

Když si narazíme koleno, proletíme šípkovým keřem, záda nám zmaluje nejdřív soused a potom hbitější z rodičů, tak po chvíli to všechno odezní. Možná něco oteče, zmokvá, zanítí se, ale žádná tragédie z toho nebude.

---

- *předchozí [<< 7. 12. 2018 Představy minulosti - Poslové](2018-12-07-predstavy_minulosti_poslove.md)*
