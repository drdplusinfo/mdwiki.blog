# Škrábance a pot

*30. 12. 2018*

> "Nemohu vám slíbit nic než škrábance, krev, dřinu a pot!"
> "A slzy Vincku, slzy!"
> "A některým i slzy."

Zjišťování postihů se nám ustálilo na [zaplněných řádcích *Únavy* a *Zranění*](2018-10-22-nula.md#Nekonečný_začátek) a zároveň jsme v *Únavě* našli [platidlo pro odolávání postihům](2018-11-30-unaveny_vul.md#Závěr) a během přemýšlení nad tím vším jsme se několikrát unavili, odfrkli si, vysílili se, odpočali si, zamrkali únavou a civěli do dálky, až únava zase odezněla, až nám došlo, že žijeme převážně v únavě malé, až žádné a jakmile se začne o slovo hlásit postih, hned se začneme flákat, aby ta otravnost zmizela. Tedy alespoň někteří z nás.
Ignorujme teď ale nářky unavených otců a zamysleme se nad chvilkovou únavou, která nás doprovází životem jako věrné Jojo, pulzující sem a tam, ale stále na blízku.

## Dočasná únava

Vycházíme z prostých zážitků, kdy se kolikrát uženeme jak psi, ale po chvíli funění setřepeme pot a cítíme se zas čerstvě, tedy dokud nepřesáhneme určitou hranici, za kterou už cítíme osten *Únavy*, citelný postih.
První postih za únavu dostaneme při zaplněném prvním řádku *Únavy* a můžeme tedy tento první řádek směle prohlásit za krátkodobou únavu, a nebo lépěji za *Dočasnou únavu*.

Pokud je v prvním řádku *Únavy* únava pouze **dočasná**, tak by to mělo ovšem znamenat, že po **chvíli** zmizí.

Potřebujeme tedy zavést rychlé odbourávání *Únavy* z prvního řádku, kdy ti krátký odpočinek celý ten první řádek *Únavy* smaže a ty budeš zas čerstvý jako rybička. Tedy, pokud ti *Únava* z prvního řádku už nepřetekla dál, protože té **další** únavy se už tak krátkým odpočinkem nezbavíš, na to budeš potřebovat delší leháro, ovšem první řádek *Únavy* ti bude po chvíli mizet pořád, ať už máš hlubší únavu jakkoli velikou.

- *Vážně? A z únavy nemám postih k odpočinku?*
- No dobře, dobře, to vliv mít bude, ale to už se dostáváme k času, potřebnému k odpočinku a to je na pořadu dne až za chvíli.

První řádek *Únavy* ti tak bude dělat jakýsi polštář, nárazník, který tě ochrání před hlubší únavou při nárazových, krátkých vypjatých akcích, ať už to bude úprk před funícím býkem, nebo sprint za nabodnutým kamarádem vlajícím za ním.

A když už jsme přemýšleli o *Únavě*, tak jsme si vzali na mušku i *Zranění*, protože ty dvě metriky jsou si podobné jako vejce vejci.

## Povrchové zranění

Když si narazíme koleno, proletíme šípkovým keřem, záda nám zmaluje nejdřív sadař a potom hbitější z rodičů, tak po chvíli to všechno odezní. Možná něco oteče, zmokvá, na omak to bude bolet, ale žádná tragédie se konat nebude. A když se porveš se svým sokem, tak bitka obvykle končí po krátké tahanici a několika málo ranách, po kterých nezbude ani ta sexy jizva, prostě skončíte ve chvíli, kdy jeden z vás začne mít pocit, že by celé mohlo skončit hůř.

Tou hranicí je, stejně jako u *Únavy*, první řádek *Zranění* a stejně jako u *Únavy*, tak i u *Zranění* tenhle první řádek zmizí jen o něco pomaleji, než se objevil. Tedy pokud si najdeš čas na odpočinek. Další řádky *Zranění* už samozřejmě půjdou hloubš, těch se nějakým sluněním na mezi nezbavíš.

---

- *předchozí [<< 7. 12. 2018 Představy minulosti - Poslové](2018-12-07-predstavy_minulosti_poslove.md)*
