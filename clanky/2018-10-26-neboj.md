# Neboj

*26. 10. 2018*

> Čísla jsou jako bohové, mohou být všechno a nic, lidé je naoko tolerují a přitom je uctívají

V obšírném [návrhu *Boje*](2018-08-10-boj.md) jsme vykřesali více života pro smrtící boj v [Dračím doupěti plus](https://www.drdplus.info) a hlavně jsme přidali hru čísel, kdy můžeš přelévat energii z jedné bojové akce do druhé a na jednu tak klást větší důraz, zatímco druhá akce ostrouhá a také jsme body *Boje* podmínili počet vědomých činností, které v jednom kole zvládneš, takže jsme tím zavedli *více akcí za kolo*.

Celkový dojem z toho máme pořád dobrý, ale už se nám několik detailů rozleželo v hlavě. Prostě normální vývoj.

## Brouk v hlavě

> Hoď si, jestli to dokážeš hodit

Ono je to vlastně pořád stejná písnička. Na [původních pravidlech](https://pph.drdplus.info/?version=1.0&trial=1#boj) nám vadí, že body *Boje* vlastně jen určují pořadí akcí a pak povolují, nebo spíše zakazují [finty](https://bojovnik.drdplus.info/?version=1.0&trial=1#finty).
Pořadí v boji jsme víceméně zrušili, [*Převahu*](2018-10-05-prevaha.md) potřebnou pro finty vlastně taky, byť jsme jen ukázali, že vzdávat akci dřív, než ji zkusíme, je něco mezi chabou morálkou a blbostí. Takže z bodů *Boje* zbyly jen dvě funkce a to ony nové, tedy počet akcí za kolo a přelévání energie mezi akcemi.

### Počet akcí
Jelikož nás teď zajímá jen vliv bodů *Boje*, nikoli [vliv *Inteligence*](2018-10-10-inteligentni_bojovnik.md) tak si zopakujeme pouze, že na každou vědomou bojovou akci potřebuješ alespoň jeden bod *Boje*. Toť vše. Schválně jestli nám tahle potřeba vydrží do konce tohohle článku.

### Energie akcí
A za většinu akcí bys měl zaplatit šest bodů *Boje*. Pokud na akci obětuješ bodů méně, tak máš k téhle podvyživené akci postih rovný chybějícím bodům *Boje*. Využít se to dá při přelévání bodů *Boje* mezi akcemi, kdy třeba odflákneš obranu, abys dal protivníkovi řádnou ďahu do čenichu.

Oboje nám dává smysl, ale začínáme pochybovat, že jsou k tomu potřeba body *Boje*.

## Chcete mě?
Na *Boj* se háže na začátku každého kola pomocí 1k6±, připočte se z vlastností [pouze *Obratnost*](2018-08-10-boj.md#Shrnutí), k tomu +6... vlastně ne, vždyť nově [*Obratnost* začíná na šestce](2018-10-22-nula.md#Šestka)... takže už jenom nějaké ty úpravy [za zbraň](https://pph.drdplus.info/?version=1.0&trial=1#tabulka_postihu_za_chybejici_dovednost), [za zbroj](https://pph.drdplus.info/?version=1.0&trial=1#tabulka_zbroji_a_prileb) a tak. Nevelké číslo, které získáme a které je hlavně na nižších úrovních jen o něco málo větší než šest, spotřebujeme na akci a co zbude, z toho sesmolíme o něco menší akci, popřípadě předchozí akci krapet napumpujeme.
Takže ze slavných bodů *Boje* máme jen jakýsi malý číselný bonus, který se rozplizne v následujícím hodu na konkrétní akci (útok, obranu, čarování...) a pak nám to může ovlivnit počet akcí, ale popravdě dost mizerně. Vždyť já si můžu naporoučet akcí kolik chci, teda kolik mi [Inteligence dovolí](2018-10-10-inteligentni_bojovnik.md), jenom holt když to s jejich počtem přeženu, tak budou stát za starou belu.
Chceme my ten *Boj* vlastně ještě?

### Jenom akce
V olbřímím [zamyšlení se nad *Bojem*](2018-08-10-boj.md) jsme se snažili pokrýt vyřešit spoustu toho, co nás kdy při bojování v DrD+ trápilo a co nám chybělo, což mělo za následek, že v onom zamyšlení řešíme příliš mnoho detailů, čímž jsme ztratili schopnost **zjednodušovat**. Proto se teď snažíme všechny další články udržet v co nejkonkrétnější rovině, třeba tady nás svrběli prsty přidat sem i řešení *Inteligence*, pro kterou se od [Inteligentního bojovníka](2018-10-10-inteligentni_bojovnik.md) poněkud [změnily podmínky](2018-10-22-nula.md), ale odolali jsme, dáme si to příště.
Pozitivní stránkou širého [návrhu *Boje*](2018-08-10-boj.md) je množství nápadů, které jsme tam zhmotnili a ze kterých budeme ještě chvíli čerpat, ale teď je potřeba do těhle nápadů kopnout a z větší části dělat, že neexisují:

- rozdíly mezi akcemi s plným a volným soustředěním
- pohyb v boji

Tyhle dva stavební kameny zatím házíme za hlavu a vrátíme se k nim až po čase, až zatřeseme s body *Boje* a zjistíme, zda nám stojí za existenci.
To co teď potebujeme, je velmi obecné a stabilní platidlo, které nám pomůže vyřešit všechny ty pitomé nápady, co kdy v boji přijdou.

Pro tohle nám [*Boj*](2018-08-10-boj.md) už cestičku předšlapal, zkusíme ji teď jen oprášit:

- zdravý mladý tvor zvládne za jedno kolo jednu pořádnou akci
    - což je původní myšlenka, že jedna akce s plným soustředěním stojí šest bodů *Boje*
- zkušení, nadopovaní, zfanatizovaní, unavení, zranění či jinak silně ovlivnění tvorové zvládnou akcí více, v tom horším případě popřípadě méně
    - omezuje je jen jejich *Obratnost* a *Inteligence*, kdy lze provést jen tolik akcí, kolik dovolí menší z těhle dvou vlastností
        - z *Obratnosti* se původně zjišťovaly body *Boje*
        - [vliv *Inteligence*](2018-10-10-inteligentni_bojovnik.md) je stále [ve hře](2018-10-22-nula.md#Šestka)
        - schválně jsme neřekli, že *Inteligence* a *Obratnost* ovlivňují počet akcí za ~~**kolo**~~, protože 
- akci lze oslabit nebo posílit pro posílení nebo na úkor jiné akce
    - jediným omezením je *Zručnost*
    - za jeden bod postihu dostane jiná akce bod bonusu a obráceně
    - je to jako původní přelévání bodů *Boje*

A to je celé, bylo to takhle vlastně celou dobu, jenom nám pozornost poutala čísla, ony body *Boje*. To jediné, co nás v boji zajímá, je jen a pouze akce, ať už je jakákoli, a jak se projeví v čase. Tedy kolik akcí za nějaký časový úsek provedeš. A jako třešničku na potem a krví zbroceném dortu také jak ty akce budou silné, ale to už bychom vlastně měli oddělit a mluvit o tom v samostatném článku, víme jak to dopadá, když se toho snažíme vyřešit najednou příliš...

## Závěrem

- body *Boje* nepotřebujeme
    - byť nám pomohly ke konkrétnější představě o akcích
    - **hod** na *Boj* a tím i drobný vliv Štěstěny na sílu akcí opouštíme s klidným srdcem, protože na jednotlivé akce se hází také
- nejmenší jednotka činnosti v boji nebudou už body *Boje*, ale *Akce*
- počet akcí nadále omezuje *Obratnost* a *Inteligence*
    - byť to vyžaduje revizi kvůli [posunu "nuly" u vlastností](2018-10-22-nula.md)
- akce lze stále omezovat pro posílení jiných a posilovat na úkor jiných a toto přelévání energie mezi akcemi omezuje *Zručnost*
    - se stejným výsledkem jako při "přelévání bodů *Boje*", jen bez bodů *Boje*
    - kapánek nás ovšem nahlodal [Vito na RPG fóru](https://rpgforum.cz/forum/viewtopic.php?f=238&t=15032&start=60#p544969), který zmínil, že duševní zručnost je *Charisma*, což zní na jednu stranu úžasně prostě, na druhou stranu nám to nejde přes srdce, ale je možné, že pro **duševní** činnosti namísto *Zručnosti* použijeme jinou vlastnost
> Jenže, co je ta duševní zručnost?
> To jest charisma. Ono v pravidlech se vícekrát hovořilo o tom že síla=vůle, obratnost=intelienci a zručnost=charismatu. Jsou tři fyzické a tři duševní vlastnosti. A jsou si navzájem protikladné a jiné zase synerické.

Celý tento návrh se nese v duchu zjednodušování (proti předchozímu [*Boji*](2018-08-10-boj.md) určitě), ale s tím přichází nové nebezpečí a tím je ztráta bytelného základu. Ono totiž pod *akcí* si dokáže hráč představit ledaco, kdežto body *Boje* a ceník akcí toho stejného hráče krotili.
Inu, každá svoboda něco stojí, ale dokud si budeme pamatovat, že na pozadí akcí tikali nějaké body *Boje*, tak těžké časy duševního dospívání a času nejistot přečkáme.

Krleš!

---

- *předchozí [<< 22. 10. 2018 Nula](2018-10-22-nula.md)*
