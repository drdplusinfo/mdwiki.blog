# Vydrž!

*20. 11. 2018*

> Co není v tělě, musí být v hlavě

Během práce na **oživování** všech [Odvozených vlastností](https://pph.drdplus.info/?version=1.0&trial=1#odvozene_vlastnosti), které už měly [na kahánku](2018-09-03-velkej_fanousek.md#Dovednosti) nám nejdříve vypadla do [samostatného článku *Krása*](2018-11-09-vzpominky_na_krasu.md) (budiž jí země lehká) a teď přichází na řadu *Výdrž*. Schválně, jestli nám do konce tohohle článku vydrží.

## Odolná výdrž

Neomdlít se zranění, přežít jed, vydržet ještě chvíli trýznivou žízeň, to vše a mnohem více zkouší, čemu všemu odoláme, co všechno vydržíme.

K tomu nám dle původních pravidel pomáhá *Odolnost*, která pomáhá zjistit naši *Výdrž*... cože?

Tak znova, podle původních pravidel máme *Výdrž*, což je [spojení](https://pph.drdplus.info/?version=1.0&trial=1#vypocet_vydrze) *Síly* našeho těla a *Vůle*, tedy síly naší mysli. A **k tomu** tu máme *Odolnost*, což je [pouhopouhá *Síla*](https://pph.drdplus.info/?version=1.0&trial=1#vypocet_odolnosti) našeho těla a nějaké ty drobné [úpravy za rasu](https://pph.drdplus.info/?version=1.0&trial=1#vypocet_opravy_odolnosti_podle_rasy), které mají za úkol rozdmíchávat odlišnosti mezi elfy a trpaslíky.

No, když vezmeme v potaz, že ty titěrné odlišnosti mezi rasami chceme nahradit **volitelnými** markami (asi něco jako *Průměrný elf* s postihem k *Odolnosti* a bonusem k *Inteligenci*, *Průměrná žena* s postihem k *Síle* a bonusem k *Citu* a tak dále), tak se *Odolnost* najednou tváří jako ryzí základ pro *Výdrž* a ještě k tomu je **úplně** stejná, jako *Síla*. To už by stálo za zrušení...

Teď se podíváme z blízka na *Výdrž*, u které si zopakujeme, že podle původních pravidel se skládá

- ze *Síly*
    - už při hledání základů pro *Charisma* jsme o *Síle* [mluvili jako o síle těla](2018-10-31-cit_pro_charisma.md#Nějaká_drobnost), o jeho odolnosti na tělesnou zátěž, takže jo, *Síla* do *Výdrže* patří
- z *Vůle*
    - to je v bledě modrém to samé jako *Síla*, však už jsme taky [souhlasili](2018-10-31-cit_pro_charisma.md#Nějaká_drobnost), že *Vůle* je silou ducha a podobně jako zátěži odolává tělo, tak nám může pomoci potíže překonat i silná mysl, takže s *Vůlí* také souhlasíme

S částmi *Výdrže* sice souhlasíme, ale jako celek nám tu něco mírně zapáchá, takovéto klasické **ale**. Ale co když je tvor v bezvědomí? Ale co když necítí své tělo?

[Podobné myšlenky](2018-11-09-vzpominky_na_krasu.md#Druhy_krás) jsme měli už u *Krásy*, kde jsme odhalili její pasivní a aktivní složky a **stejně** to cítíme i u *Výdrže*. Totiž že *Síla* je tou částí *Výdrže*, která má vliv za každého počasí, kdežto *Vůle* pouze když se snažíš.

### Snaž se

Takže *Vůle* je aktivní boj s následky, které tělo nezvládá? Chtělo by to nějaké příklady.

#### Rýmička
Když mě přepadne podzimní, popřípadě jarní rýma, takovéto posmrkávání, skelné oči, chuť kňourat a válet se na gauči, tak jsem v situaci, kdy je mé tělo oslabeno bojem se zákeřným bacilem a já se té slabosti podvoluju. Proč s ní taky bojovat, když to nejlepší, co můžu udělat, je prostě se vyležet. Takže mám postih za stav svého těla, což je souhrn *Únavy*, snížené *Síly* a zahleněných *Smyslů*, ale u toho domácího povalování to moc nevadí.
Pak mi ale kamarádi dají bezelstné echo, že zítra *ten dračák platí, takže v deset jako vždycky*. A mě se strašně chce jít, takže sebe sama přesvědčím, že není rozdíl mezi mým gaučem a gaučem u kamaráda, takže na druhý den vyrazím chrchlajíc na akci.
Samozřejmě že mému tělu se ani trochu neulevilo a samozřejmě že hrát Dračí doupě *pořádně* není to samé, jako válet se na kanapi, takže aby hra za něco stála, musím překonat nepohodlí, do kterého mě nemoc uvrtala. Když se nesnažím, stojí to za prd, když se snažím, tak to celkem jde, ale stojí mě to sílu navíc.

#### Kolodržkopád
Když mi bylo tak osm, řítil jsem se z kopce na koloběžce (takové té svařované z železných trubek a s plechovými koly, ne jako ty hliníkové parády dneska) a dole, v takové ostřejší zatáčce, kde se dalo sjet z asfaltu rovně k mostku po štěrkové cestě, jsem zahnul následujíc asfalt. Tedy, koloběžka zahnula, já následoval fyzikální zákony a testoval koeficient tření mé kůže a prašné cesty. Krev ze mě crčela proudem, tričko rozervané na kůži, kůži rozdrásanou do krve a já řval. Děda mě popadnul, doběhl tři sta metrů do chalupy a tam mě sprchoval, aby mi z ran vymil kamínky.
Byl jsem v šoku, nevzmohl jsem se na nic jiného, než třas a brekot, a přitom to bylo jen povrchové zranění (byť z něj mám dodnes jizvy na břiše). Vsadím se ale, že kdybych se stejně vysekal dnes, tak se do té chalupy dopajdám sám a sám se i osprchuju, byť mě to vysílí.

#### Kožený frajer
Před nějakým časem jsem zkoušel restartovat svůj vizuál, takže jsem si nakoupil kalhoty, kožené boty a jako velký frajer vyrazil do víru velkoměsta. Dopadlo to jako s každými poctivými botami, za chvíli jsem měl na patě krvavé puchýře, že jsem se přesvědčoval, že jít bos bude lepší než hlavní výhra ve Sportce. Ale pýcha mi nedala a pajdal jsem dál, tváříc se, že je vše v naprostém pořádku.
Kdybych si dovolil pajdat víc, asi bych z toho nebyl tak podrážděný a kdybych si ty boty opravdu sundal, bahno nebahno, asi bych se začal i usmívat.

#### Nervy ve svěráku
Jednoho dne se člověk dostane do stádia, kdy mu tělo začne ochabovat, ale hlava si to ještě neuvědomila. Někdy v tomhle období jsem šel hrál squash a protože jsme měli být čtyři, tak jsme domluvili jeden kurt na dvě hodiny, abychom se mohli střídat. Dva nedorazili, tak jsme tam lítali dvě hodiny ve dvou, s jedinou pauzou na pití. Rozpálenej jak [Kladrubský bělák](https://www.ceskatelevize.cz/porady/10361869257-narodni-klenoty/215562235200004-kladruby-kone-pro-cisare/) jsem pak vyšel před halu do podzimní sychravosti a sundal si spocené tričko, abych se trochu zchladil, pářilo se přitom ze mě, že by roztopený [Štokr](https://www.youtube.com/watch?v=l07XJ8usodE) mohl závidět.

Výsledek na sebe nenechal dlouho čekat, do týdne mě chytil [ischias s houserem a ústřelem](https://www.mojezdravi.cz/nemoci/ischias-3762.html) dohromady a já měsíc trpěl. Kdo neví, nepochopí, ale já měl měsíc v kuse nervy na pochodu. Ono jde dělat skoro všechno, ale ať jsem chodil, stál, ležel (sedět nešlo), pořád tam byla ta vnitřní tlačivá bolest, jako kdyby mi někdo zkoušel promáčknout palec zkrz kyčel. Bylo to tam pořád, a pořád, a pořád, a pořád... a pořád. Bez přestání jsem musel bojovat s tím, že všechno, co bylo do té doby snadné, bylo najednou bolestivé, mohl jsem dělat skoro všechno, ale stálo mě to sakra přemáhání a ve výsledku sílu.

### Snažili jsme se
Všechny ty zážitky nám připomínají, že co nezvládne tělo, musí zvládnout hlava a zatímco tělo pracuje podvědomě pořád, tak hlavu musíme vědomě řídit my. Jasně, spoustu se toho dá naučit, do podvědomí může začít přecházet odolání bolesti, někdo se dokáže upnout na nějaký cíl, který mu pomůže obtíže překonávat zápalem, ale obecně to vidíme tak, že *Síla* pro nás pracuje bez ustání, kdežto *Vůli* musíme vědomě zapojit. A taky vidíme, že to zapojení *Vůle* nás stojí duševní i tělesnou sílu, že nás to prostě **unavuje**.

Fajn, a změní to něco?

## Důvod ke změně
Abychom se dostali k tomu, zda celé tohle zamyšlení něco změní, tak si budeme muset shrnout, proč jsme se do něj vůbec pustili

- protože zaokrouhlování je herní peklo
    - a *Výdrž* se [počítala](https://pph.drdplus.info/?version=1.0&trial=1#vypocet_vydrze) z průměru *Síly* a *Vůle*
- protože nám smrdí jakákoli kombinace *Těla* a *Duše*, skrytá v jediném čísle, jelikož to obvykle bývá míchání něčeho, co funguje samo, s něčím, na co se musíme soustředit
    - a u *Výdrže* vidíme samočinnou *Sílu* a pozornost vyžadující *Vůli*
    
Likvidace zaokrouhlování, které nevadí ve školních lavicích, ale otravuje při častých změnách ve hře, je pro nás pádný důvod nenechat *Výdrž* na pokoji a změnit zjištování její hodnoty. **Alespoň** tak, že bude platit *menší z obou vlastností*

- tedy tvá *Výdrž* by byla rovna buďto tvé *Síle*, nebo tvé *Vůli*, podle toho co máš menší

což je cesta, kterou jsme ovjevili v [Minutě inteligence](2018-10-29-minuta_inteligence.md#Baba_minuta).

Ovšem nahlodaly nás vzpomínky na léta, kdy jsme víc než po internetu lezli po stromech a po kterých jsme došli k tomu, že jedna věc je, jak zátěž zvládá tělo a úplně jiná věc je, jak to zvládá hlava.
Někdo by mohl namítnout, že jsme tím ubili psychosomatické příznaky, tedy že potíže hlavy nám takhle přestanou ovlivňovat tělo, ovšem to by nesměla existovat *Únava*. Jakmile totiž přijde na přetřes komplikace, kterou začneš řešit hlavou a to víc, než je zdrávo, tak se to negativně odrazí v energii, kterou tvé tělo má, tedy začneš být **unavený**. A když vypěstuješ odolnost na únavu, tak žiješ s permamentním postihem, aniž by sis to uvědomoval a do tvého harmonogaramu se začnou pomalu vkrádat postavy v bílých pláštích.

Potřebujeme tedy ještě promyslet, zda má herně smysl oddělovat pasivní odolávání těla, vyjádřené *Sílou* a aktivní odolávání hlavou, vyjádřené *Vůlí*.

## Co bylo, bylo

Příklady z praxe nám opakově ukazovaly, že snažit se odolávat bolest, slabost, třas a vůbec překonávat nepohodlí silou vůle nás stojí sílu těla, no prostě to unavuje. Jenže skutečný svět nepřebývá v tom samém vesmíru, jako hra.
Takže jak se vlastně používá *Výdrž* **ve hře** teď?

- *Výdrž* ti dle původních pravidlech
    - určuje [*Mez únavy*](https://pph.drdplus.info/?version=1.0&trial=1#mez_unavy)
        - *tuhle potřebu jsme [zrušili v Nule](2018-10-22-nula.md#Nekonečný_začátek)*
    - ovlivňuje [dobu, po kterou dokážeš sprintovat](https://pph.drdplus.info/?version=1.0&trial=1#druhy_pohybu)
        - *to si ještě rozmyslíme, nikdy jsme tohle pravidlo nevyužili, byť zní vcelku smysluplně*
    - pomáhá [při odpočinku](https://pph.drdplus.info/?version=1.0&trial=1#odpocinek)
        - *trochu to sice smrdí početní složitostí, ale když se řeší *Odpočinek*, tak se herně už nikam nespěchá a tolik to nevadí, takže zatím *proč ne* *
    - zmírňuje následky [těžkých](https://pph.drdplus.info/?version=1.0&trial=1#tezke_zraneni_do_hlavy) a [velmi těžkých zranění](https://pph.drdplus.info/?version=1.0&trial=1#velmi_tezke_zraneni_do_hlavy_alespon_2_radky_mene_nez_3_radky)
        - *postižení budou ještě oříšek a zatím si k jejich budoucnosti nedovolíme vypustit ani novinářskou kachnu, natož seriózní věstbu*
- zkrátí trvání [nemoci](https://ppj.drdplus.info/?version=1.0&trial=1#tabulka_nemoci)
    - *a zase to [Postižení](https://pph.drdplus.info/?version=1.0&trial=1#postizeni)... zahulíme, uvidíme*
- jako Zloději [prodlouží udržení se na hladké stěně](https://zlodej.drdplus.info/?version=1.0&trial=1#pavouci_prsty)
    - *takovéhle nízkoúrovňové počítání času se nám hrubě nelíbí, mnohem přívětivější je existující připodobnění [Unavuje jako...](https://pph.drdplus.info/?version=1.0&trial=1#tabulka_unavy_za_nalozeni) (běh, sprint...), na které se budeme odkazovat, co to jen půjde*

Na vlně nostalgie přidáme ještě vzpomínky, jak jsme *Výdrž* používali (a používáme) my. Popravdě skoro vůbec. My totiž ve všech těch herních situacích, kdy si házíme

- proti efektu podezřelé tekutiny, kterou jsi neprozřetelně pozřel
- na udržení oběda v žaludku při pohledu na zbytky chudáka, jemuž podjela noha na římse
- proti mžitkám před očima, které nám vykresluje nedostatek vzduchu v příliš těsném sudu

a tak všelijak podobně, tak používáme hlavně *Odolnost*. Za prvé tím předcházíme debatám, zda i *tenhle* případ dokážeme ovlivnit *Vůlí* a navíc beztak podvědomě sklouzáváme k tomu, že když **už** to dává situačně smysl, tak si při neúspěchu na *Odolnost* házíme znovu, tentokrát na *Vůli*.
Prostě a jednoduše přirozeně směřujeme k tomu oddělování *Síly* těla a síly *Vůle*, podle okolností. A pak je tu ještě jeden aspekt, totiž názvosloví - ono je pro nás o dost snazší přemýšlet o odolnosti těla a odolnosti mysli, než o výdrži, protože vydržet pro nás znamená odolávat **delší dobu**. Prostě se nám do toho plete čas, pro který v těch **okamžicích** nemáme místo.

Znovu a znovu se nám tedy opakují dvě věci
- že tělesná odolnost a duševní odolnost jsou dva oddělené vlivy, které spojuje únava
- a že při pokusu o odolání bolesti, malátnosti, nevolnosti a dalším prohrám našeho těla můžeme cíleně použít *Vůli*, ovšem něco za něco - unaví nás to

## Zaplať
> Všechno má svou cenu, jenom najít kupce

Jo, v každé změně je zakopán pes, vlastně máme často pocit, že se procházíme po psím hřbitově. Tady je rov s nápisem *Nechtěli to spojit, tak to zapojili*.
Od začátku tohohle článku směřujeme k tomu, že nechceme číselné **spojení** *Síly* a *Vůle* a přitom jsme se před chvílí dostali k tomu, že obě vlastnosti chceme zapojit. Jen ne ve stejný okamžik, ale za sebou.
Právě teď začíná tomuhle nápadu hra o život, protože jedna věc je domácí zabydlené pravidlo, které se probudí jednou za čas a druhá věc je jádro psaných pravidel.

### Hra o život
Herně bychom chtěli, abychom si hodili na *Odolnost* našeho těla a zjistili, zda nám [neštovice](https://ppj.drdplus.info/?version=1.0&trial=1#tabulka_nemoci) začínají podlamovat nohy a pokud tělo bitvu prohrává, tak abychom měli možnost zatnout zuby a **když je to potřeba**, dokázali překonat oslabení.

Napadá nás k tomu

- že za takové *Zatnutí zubů* se bude platit *Únavou*
- že by to šlo použít při jakékoli *zesílené snaze*
    - třeba při čarování, když potřebuješ kouzlo uspěchat, nebo na něj nemáš dost magenergie a potřebuješ sáhnout do tělesných rezerv
    - nebo při nárazovém tělesném výkonu jako zoufalý skok přes propast, vyrvání řetězů
    - že bychom *zesílenou snahu* mohi pojmenovat *Přehánění*, protože lepší název pro vyšší stupeň snahy nás zatím nenapadl
    - že přehnaná snaha může mít za následek křeče, přetržené vazy, mdloby a další následky
- že je potřeba vyřešit čas, za který ti *Únava* přibude

Cenu v bodech *Únavy* vidíme jasnou, samotné použití pak vidíme taky růžově, ovšem velkým oříškem bude **čas**.
Pojďme nejdřív k ceně za *Zatínání zubů*, čas nečas.

#### Cena

Přihodí se mi, že mě dožene bolest hlavy ze včerejšího opíjení celníků, která mě potrápí postihem -1 k tělesným úkonům a (protože je Pán jeskyně zákeřnost sama) -2 k duševním činnostem. Jindy bych tiše trpěl, ale teď potřebuju zabrat a postih se mi vážně nehodí do krámu, takže ho zkusím potlačit. Kolik mě *tohle* bude stát síly?
Cena v podobě *Únavy* se přímo nabízí a to jeden bod *Únavy* za **dočasné** potlačení postihu o jedna.
V mém případě bych se tedy měl unavit během *přemáhání se* za jeden bod *Únavy*, pokud bojuju s kocovinou při pohybu a za dva body *Únavy*, pokud bojuju s kocovinou při přemýšlení.
Vyvstávají nám otázky

- jestli musím "platit" zvlášť za potlačení tělesného postihu a zvlášť za potlačení duševního postihu?
    - odpoveď vidíme jasně, je to pořád jedna a ta samá příčina, jen s různým dopadem na různé činnosti, takže když už jsem dokázal kocovinu potlačit při přemýšlení, tak jsem ji zároveň a stejnou měrou potlačil i pro lezení po stromě
- jak velký postih dokážu potlačit?
    - nejjednoduší pravidlo by bylo *Potlačit dokážeš postih až do výše tvé *Vůle**, ale ještě si s tím nejsme jisti kvůli nedávnému navýšení vlastností z [nuly na šest](2018-10-22-nula.md), takže každý zdravý začátečník by hned dokázal potlačit postih až -6, což je ještě o jedna větší, než [nejvyšší možný](2018-10-22-nula.md#Nekonečný_začátek)
 
A teď pojďme na seřizování hodinek.

#### Čas

Potíž s časem je, že když se budu snažit horečně přečíst zakázanou kapitolu v knize Hříchů, tak mi bude *Únava* přibývat přeci jen pomaleji, než když budu rvát holýma rukama menhir, z pod něhož vyčuhují pruhované onuce mého druha.

Důležité je *nezavádět nové pravidlo tam, kde už nějaké je*, takže správná otázka zní *Je tu už nějaké obecné pravidlo na trvání akcí?* Hmm, jsou tu [kola boje](2018-10-29-minuta_inteligence.md), je tu [Tabulka času](https://pph.drdplus.info/?version=1.0&trial=1#tabulka_casu), je tu [Tabulka opravy bonusu za čas](https://pph.drdplus.info/?version=1.0&trial=1#tabulka_opravy_bonusu_za_cas), pravidlo pro [Pevně stanovenou dobu](https://pph.drdplus.info/?version=1.0&trial=1#pevne_stanovena_doba) a nebo [Pevně stanovený výsledek](https://pph.drdplus.info/?version=1.0&trial=1#pevne_stanoveny_vysledek)... no dobrý, ale co s tím? Všechna tahle pravidla vypadají na první pohled použitelně, ale jejich **platidlem je čas**, jenže my vlastně hledáme jako **platidlo *Únavu*** a čas až jako její měřítko. Takže znova, správnější otázka bude *Je tu nějaké pravidlo na Únavu v čase*? No jéje, máme přeci [Únavu jako...](https://pph.drdplus.info/?version=1.0&trial=1#tabulka_unavy_z_pohybu) (postávání, šourání, chůze, spěch, běh, sprint), tu už vypadá použitelně.


---

- *předchozí [<< 09. 11. 2018 Vzpomínky na krásu](2018-11-09-vzpominky_na_krasu.md)*
